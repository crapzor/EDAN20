En herrgårdssägen
av Selma Lagerlöf

Första kapitlet
Det var en skön höstdag mot slutet av trettiotalet. På den tiden fanns i Uppsala 
ett högt, gult tvåvåningshus, som stod underligt ensamt på en liten äng, långt 
borta i en utkant av staden. Det var ett rätt ruskigt och otrevligt hus, men det 
förskönades av den massa vildvin, som växte där, och som på solsidan krälade så 
högt uppför den gula väggen, att det alldeles omramade de tre fönstren i 
övervåningen. 
I ett rum innanför ett av dessa inramade fönster satt en student och drack sitt 
morgonkaffe. Han var en lång, vacker karl med ett fint utseende. Håret bar han 
högt uppstruket ur pannan, det krusade sig vackert, och en lugg ville beständigt 
välta ned mot ögonen. Han var klädd i en bekväm och ledig dräkt, men var rätt 
elegant. 
Han hade det fint i sitt rum, där fanns en god soffa och stoppade stolar, stort 
skrivbord och präktiga bokhyllor, men nästan inga böcker. 
Innan han hade hunnit dricka sitt kaffe, kom en student in till honom. Det var 
en av helt annat slag, en liten, skulderbred karl, satt och stark, ful, med 
stort ansikte, tunt hår och grov hy. 
"Du, Hede", sade han, "jag är kommen för att tala ett allvarligt ord med dig." 
"Har du råkat ut för något tråkigt?" 
"Ånej, inte jag", sade den andre, "det är väl snarare dig det gäller." Han satt 
tyst en stund och såg ned. "Det är tusan så obehagligt att säga det." 
"Låt det vara då!" föreslog Hede. Han hade blivit skrattlysten vid detta 
högtidliga allvar. 
"Det är det jag inte kan nu längre", sade gästen. "Jag borde ha talat för länge 
sedan, men det passar sig illa för mig, förstår du. Jag kan inte låta bli att 
tänka, att du sitter och säger till dig själv: Den där Gustav Ålin, som är son 
till en av mina torpare, tycker nu, att han har blivit sådan karl, att han vill 
mästra mig." 
"För all del, Alin", sade Hede, "tro inte att jag tänker något sådant! Min 
farfar var ju en bondson." 
"Ja, men det kommer ingen ihåg numera", sade Alin. Han satt tung och trög 
framför Hede och återtog för varje ögonblick allt mer av sitt bondsätt, som om 
detta kunde hjälpa honom ur förlägenheten. 
"Se, när jag tänker på vilken skillnad det är på din släkt och min, så tycker 
jag, att jag skall tiga, men när jag kommer ihåg, att det var din far, som på 
sin tid hjälpte mig, så att jag fick studera, så tycker jag, att jag skall 
tala." 
Hede såg på honom med ett vackert uttryck i ögonen. "Tala nu, så att du kommer 
ifrån de här bekymren!" sade han. 
"Det är så", sade Ålin, "att jag hör dem tala om att du ingenting gör. De säga, 
att du knappast har öppnat en bok på de fyra terminerna, som du har legat här 
vid akademien. Du lär inte göra annat än spela fiol hela dagen, och det kan jag 
inte hålla för otroligt, ty du ville aldrig göra annat förr i världen heller, då 
du gick i Falu skola, fast du då var tvungen att arbeta." 
Hede satte sig litet stelt till rätta i stolen. Ålin blev allt olyckligare, men 
han fortfor med seg beslutsamhet: 
"Du tänker väl, att den, som äger en sådan gård som Munkhyttan, bör kunna få 
göra vad han vill, arbeta, om han vill, låta bli, om han vill. Tar han en 
examen, är det bra. Tar han inte en examen, är det nästan lika bra, för du vill 
i alla fall inte bli något annat än brukspatron, du vill bo på Munkhyttan hela 
ditt liv. det förstår jag väl, att det är så du tänker." 
Hede teg, och Ålin tyckte sig se honom omgiven av en likadan mur av förnämhet, 
som alltid i Ålins ögon omgav hans far, bergsrådet, och hans mor, bergsrådinnan. 

"Men det är nog så, att Munkhyttan inte är samma ställe nu som förr, då 
järngruvan var givande", återtog han försiktigt. "Det var nog det, bergsrådet 
visste, och det var därför han bestämde före sin död, att du skulle studera. 
Bergsrådinnan vet det också, stackare, och hela socknen vet det. Den enda, som 
inte vet något, är du, Hede." 
"Menar du", sade Hede litet retligt, "att jag inte vet, att järngruvan inte mer 
kan bearbetas?" 
"Ånej", sade Ålin, "det vet du väl, men ser du, vad du inte vet, är, att det är 
alldeles slut med Munkhyttan. Tänk efter själv, så inser du nog, att man inte 
kan leva bara på jordbruk hemma i Västerdalarna! Ja, jag vet inte varför 
bergsrådinnan har hållit det hemligt för dig. Men hon sitter ju i orubbat bo, så 
hon behöver inte fråga dig till råds om något. Hur som helst, så veta de 
därhemma, att hon har smått om det. Hon far omkring och lånar pengar, säger man. 
Hon har väl inte velat störa dig med sina bekymmer, utan hon har tänkt, att hon 
skulle kunna hålla allt gående, tills du har tagit din examen. Hon vill inte 
sälja egendomen, förrän du är färdig och har ett nytt hem." 
Hede reste sig upp och gick ett slag över rummet. Så stannade han framför Ålin. 
"Men, karl, du sitter ju här och vill inbilla mig dumheter. Vi äro ju rika." 
"Jag vet nog, att ni räknas för storfolk därhemma än så länge", sade Ålin. "Men 
du begriper väl, att ingenting kan räcka, då man bara ger ut och aldrig något 
kommer in. Det var en annan sak, då ni hade gruvan." 
Hede satte sig igen. "Min mor borde ju ha låtit mig veta detta", sade han. "Jag 
är dig tacksam, Ålin, men du har låtit skrämma dig av några skvallerhistorier." 
"Ja, jag kunde just tro, att du ingenting visste", sade Ålin envist. "Hemma på 
Munkhyttan går bergsrådinnan och sparar och sliter för att få pengar att sända 
dig här i Uppsala och för att kunna ha det glatt och muntert under 
mellanterminerna, då du är hemma. Och under tiden ligger du här och gör 
ingenting, därför att du inte vet av, att det är fara på färde. Jag kunde inte 
gå längre och se på hur ni bedrogo varandra. Hennes nåd trodde, att du läste, 
och du trodde, att hon var rik. Jag kunde väl inte låta dig förstöra din framtid 
utan att säga något." 
Hede satt tyst en stund och eftersinnade. Därpå steg han upp och räckte Ålin 
handen med ett sorgset leende. "Du förstår väl, att jag inser, att du talar 
sanning, fastän jag inte vill tro dig. Tack!" 
Ålin skakade hans hand, strålande av förnöjelse. "Du begriper nog, Hede, att 
ingenting är förlorat, bara du arbetar. Med ditt huvud kan du vara färdig med 
graden på en sju, åtta terminer." 
Hede rätade upp sig. "Var du lugn, Ålin!" sade han. "Jag skall bli flitig nu." 
Ålin reste sig och gick mot dörren, men helt tveksamt. Innan han hade nått 
tröskeln, vände han. "Jag hade ett annat ärende också", sade han. Han blev åter 
oändligt förlägen. "Jag ville be dig, att du lånar mig fiolen, tills du kommer 
dig i gång med studierna." 
"Låna dig fiolen?" 
"Ja, svepa in den i silkeduken och låsa in den i fodralet och låta mig bära bort 
den, annars blir det ingen läsning av för dig. Jag skulle inte vara utom dörren, 
förrän du började spela. Du är så van vid det nu, du kunde inte stå emot, om du 
hade den här. Sådant där kan man inte övervinna, om man inte får hjälp. Det blir 
en övermäktigt." 
Hede stod motvillig. "Det är ju galenskaper", sade han. 
"Ånej du, det är inga galenskaper. Du vet ju, att du har fått det i arv av 
bergsrådet, det ligger dig i blodet att spela. Och allt sedan du blev din egen 
herre här i Uppsala; har du inte gjort annat. Du bor ju så här långt ute i 
stadskanten bara för att inte störa någon med ditt spel. Du kan inte hjälpa dig 
själv i den här saken. Låt mig ta fiolen!" 
"Ja, förr", sade Hede, "hade jag inte kunnat låta bli att spela. Men nu gäller 
det Munkhyttan. Jag tycker mer om mitt hem än min fiol." 
Men Ålin stod där lika envis och bad om fiolen. 
"Vad tjänar det till?" sade Hede. "Vill jag spela, så behöver jag inte gå många 
steg för att låna mig en annan fiol." 
"Det vet jag", svarade Ålin, "men jag tror inte det är så farligt med en annan 
fiol. Det är den här gamla italienska fiolen, som är värsta faran för dig. Och 
dessutom tänker jag föreslå, att du låter stänga dig inne under de första 
dagarna. Bara tills du kommer dig i gång." 
Han bad och bad, men Hede stred emot. Han ville inte underkasta sig något så 
löjligt som arrest på sitt rum. Ålin blev blossande röd. 
"Jag skall ha fiolen med mig", sade han, "eljest har allt detta tjänat till 
ingenting." Han talade hetsigt och ivrigt. "Jag hade inte velat säga något om 
det, men jag vet, att det gäller än mer än Munkhyttan för dig. Jag såg en flicka 
här på promotionsbalen förra våren, som man sade skulle vara förlovad med dig. 
Nå, jag brukar inte dansa, men jag hade min glädje av att se på henne hur hon 
flög fram i dansen och hur hon strålade och lyste som ett ängsblomster. Och då 
jag hörde, att hon var förlovad med dig, gjorde det mig ont om henne." 
"Gjorde det?" 
"Åja, jag visste ju, att det inte skulle bli något av dig, om du fortsatte så, 
som du har börjat. Och så svor jag på att det barnet inte skulle behöva sitta 
hela sitt liv och vänta på den, som aldrig kom. Hon skulle inte bli sittande och 
torka bort under väntan på dig. Jag vill inte möta henne om några år med 
tillspetsade drag och djupa rynkor omkring munnen..." 
Han avbröt sig. Hedes blick hade vilat besynnerligt forskande på honom. 
Men Gunnar Hede hade redan förstått, att Ålin tyckte om hans fästmö. Det rörde 
honom djupt, att denne ville rädda honom under dessa förhållanden, och under 
inflytande av denna känsla gav han vika och lämnade honom fiol-lådan. 
Då Alin var gången, läste Hede en hel timme som en förtvivlad, men så kastade 
han boken. 
Det lönade sig just att läsa! Han skulle vara färdig om en tre, fyra år, och vem 
kunde svara för att inte egendomen såldes under tiden? 
Han kände nästan med förskräckelse hur han älskade det gamla stället. Det var 
riktig förtrollning. Varje rum, varje träd stod framför honom. Ingenting av 
detta kunde han undvara, om han skulle känna sig lycklig. 
Och han skulle sitta stilla vid boken, medan det höll på att gå ifrån honom! 
Han blev alltmer orolig, kände blodet bulta vid tinningarna som i feber. Han 
blev då alldeles förtvivlad över att inte kunna gripa till fiolen och spela sig 
lugn. 
"Gud", sade han, "den där Ålin slutar med att göra mig tokig. Att först ge mig 
denna underrättelse och så beröva mig fiolen!" 
"En människa som jag måste känna en stråke under fingrarna i sorg som i glädje. 
Jag måste göra något, jag måste skaffa pengar, men jag har inte en tanke i 
huvudet. Jag kan inte tänka utan fiolen." 
Hede rasade över att sitta instängd, hänvisad till böckerna. Det var vansinne 
att sätta sig till att taga en långsam examen, då han behövde pengar, pengar, 
pengar. 
Han tålde inte medvetandet att vara instängd. Han var så vred på Ålin, som hade 
hittat på denna dårskap, att han blev rädd för att han skulle komma att slå 
honom, då han återvände. 
Ja, visst skulle han ha spelat, om han hade haft fiolen, men det var just vad 
han behövde göra. Hans blod sjöd ju så av oro, att han nära nog var vansinnig. 
Just då Hede längtade som mest efter sin fiol, kom en kringvandrande spelman och 
började spela nere på gårdsplanen. Det var en gammal blind gubbe, han spelade 
falskt och uttryckslöst, men Hede blev så gripen av att just då höra en fiol, 
att han lyssnade med tårade ögon och knäppta händer. 
Och i nästa ögonblick kastade han upp fönstret och klättrade ned till marken med 
hjälp av vildvinet. Han gjorde sig inga samvetskval över att han lämnade 
arbetet. Han tyckte, att fiolen var kommen till gården endast för att trösta 
honom i hans olycka. 
Hede hade visst aldrig bett så ödmjukt om något, som han nu bad den gamle blinde 
om att få låna hans fiol. Han stod hela tiden med mössan i hand, fastän karlen 
var stenblind. 
Gubben tycktes inte förstå vad han önskade. Han vände sig till flickan, som 
ledde honom Hede bugade sig för den fattiga tösen och upprepade sin begäran. Hon 
såg på honom, som den gör, vilken måste ha ögon för två. Blickarna kommo så 
fasta ur de stora, grå ögonen, att Hede tyckte sig känna hur de träffade: nu 
voro de vid halslinningen och sågo efter, att han hade nystärkt krås, nu sågo 
de, att rocken var borstad, nu, att stövlarna voro blankade. 
Hede hade aldrig undergått en sådan granskning. Han såg tydligt, att de där 
ögonen skulle underkänna honom. 
Men det blev inte så. Flickan hade ett besynnerligt sätt att le. Hon hade ett så 
allvarligt ansikte, att man fick det intrycket, då hon smålog, att det var 
första och enda gången hon hade råkat se glad ut. Och nu kom ett av dessa 
sällsynta leenden glidande över hennes läppar. 
Hon tog fiolen från gubben och räckte den till Hede. 
"Nu skall det vara valsen ur Friskytten", sade hon. 
Det tycktes Hede egendomligt, att han skulle nödgas spela en vals just då, men 
det gjorde honom egentligen detsamma vad han spelade, bara han fick en stråke i 
sin hand. 
Det var ingenting annat han behövde. Fiolen började genast trösta honom. Den 
talade till honom med svaga, skrällande toner. "Jag är endast en 
fattigmansfiol", sade den, "men sådan jag är, är jag till tröst och hjälp för en 
stackars blind. Jag är ljuset och färgen och klarheten i hans liv. Det är jag, 
som skall trösta honom över fattigdom och ålderdom och blindhet." 
Hede kände hur den förfärliga nedslagenhet, som hade pressat ned hans 
förhoppningar, började vika bort från honom. "Du är ung och stark", sade fiolen 
till honom. "Du kan kämpa och strida. Du kan hålla fast det, som vill undfly 
dig. Varför är du modlös och bedrövad?" 
Hede spelade med sänkta ögon, nu kastade han tillbaka huvudet och såg på dem, 
som omgåvo honom. Det var en liten skara av barn och löst folk från gatan, som 
hade kommit in på gården för att höra musiken. 
Fast de voro väl inte komna endast och allenast för musikens skull. Den blinde 
och hans flicka voro inte de enda i truppen. 
Mittemot Hede stod en figur i trikå och paljetter och nakna armar, som han höll 
korsade över bröstet. Han såg gammal och sliten ut, men Hede kunde inte låta bli 
att tänka, att det var en baddare att ha hög bröstkorg och långa mustascher. Och 
där var hans hustru, liten och fet och inte heller så särdeles ung, men 
strålande lycklig över sina paljetter och gungande gaskjolar. 
Under musikens första takter stodo de stilla och räknade. Så fingo de ett hult 
småleende över läpparna, togo varandra i hand och dansade fram på ett litet 
lapptäcke. 
Och Hede märkte, att under alla de ekvilibristiska konststycken, som de nu 
utförde, stod hustrun nästan stilla, medan mannen ensam arbetade. Han hoppade 
över henne och hjulade runt om henne och slog volt över henne. Hustrun gjorde 
nästan ingenting annat än kastade slängkyssar åt publiken. 
Men egentligen tänkte inte Hede mycket på dem. Hans stråke hade börjat flyga 
över strängarna. Den sade honom, att det ligger lycka i att strida och erövra. 
Den ville nästan prisa honom lycklig över att allt stode på spel för honom. Hede 
stod där och spelade mod och hopp för sig själv och tänkte inte på de gamla 
lindansarna. 
Men plötsligen märkte han, att de blevo oroliga. De upphörde att småle, de 
kastade inga slängkyssar åt publiken. Akrobaten hoppade galet, och hustrun 
började gunga fram och åter i valstakt. 
Hede spelade på allt ivrigare. Han övergav Friskytten och stormade fram med en 
gammal strömkarlslåt, en sådan, som brukade göra alla människor galna, då den 
spelades på ett gille. 
De gamla lindansarna förlorade alldeles fattningen, de voro ingenting annat än 
flämtande förundran. Och det kom ett ögonblick, då de inte mer förmådde stå 
emot. De togo ett språng framåt, rätt i annarna på varandra, och så började de 
dansa vals mittpå lapptäcket. 
Så de dansade, så de dansade! De togo små, trippande steg och snurrade runt i 
små, täta varv, de kommo knappast utanför täcket. Och deras ansikten strålade av 
förnöjelse och hänryckning. Det var ungdomslust och kärleksyrsel över de gamla 
människorna. 
Hela folkhopen jublade vid att se dem dansa. Den lilla allvarliga blindförerskan 
fick ett stort leende över ansiktet, men Hede blev i hög grad upprörd. 
Se där, vad hans fiol kunde åstadkomma, alldeles rycka folk bort från sig 
själva! Det var en stormakt han hade att råda över. I vilket ögonblick som helst 
kunde han taga sitt rike besittning. 
Bara ett par års studier i utlandet för någon stor mästare. Så skulle han draga 
världen runt och spela in pengar, ära, ryktbarhet. 
Hede tyckte, att de där akrobaterna voro ditkomna för att säga honom detta. 
Detta var hans väg, den, som låg ljus och öppen för honom. 
Han sade till sig själv: "Jag vill, jag vill bli musiker, jag måste bli det. Det 
är något annat än att läsa. Jag kan förtrolla människor med min fiol, jag kan 
bli rik. 
Hede höll upp att spela. Konstberidarna kommo genast fram och komplimenterade 
honom. 
Karlen nämnde, att hans namn var Blomgren. Det var hans medborgerliga namn, han 
hade andra, då han uppträdde. Han och hans hustru voro gammalt cirkusfolk. Fru 
Blomgren var före detta miss Viola, och hon hade flugit fram över hästryggen. 
Och än i dag, fastän de hade lämnat cirkus, voro de konstnärsfolk, eldigt 
konstnärsfolk. Det hade han ju redan kunnat se. Det var fördenskull de inte hade 
kunnat motstå hans fiol. 
Hede följde med akrobaterna under ett par timmar. Han kunde inte skilja sig från 
fiolen, och han tyckte om de gamla konstnärernas hänförelse för yrket. Själv 
gick han och prövade sig. "Jag vill se om det är konstnärsgry i mig, jag vill se 
om jag kan framkalla hänförelse, jag vill se om jag kan få barn och dagdrivare 
att följa mig från gård till gård." 
Då de vandrade mellan gårdarna, kastade herr Blomgren över sig en gammal, sliten 
kapprock, och fru Blomgren höljde sig i en brun, rundskuren kappa, och så 
utstyrda gingo de bredvid Hede och pratade. 
Herr Blomgren ville inte tala om all den ära han och fru Blomgren hade skördat 
under den tid de hade tillhört en riktig cirkus. Men direktören hade avskedat 
fru Blomgren, under förevändning att hon hade blivit för korpulent. Herr 
Blomgren hade inte blivit avskedad, han hade begärt sitt avsked. Ingen hade väl 
kunnat tro om herr Blomgren, att han skulle tjäna kvar hos en direktör, som hade 
avskedat hans hustru. 
Fru Blomgren älskade konsten, och för hennes skull hade herr Blomgren bestämt 
sig att bli en fri konstnär, så att hon skulle få fortsätta att uppträda. Om 
vintern, då det blev för kallt att ge föreställningar på gatan, spelade de i 
tält. Då hade man en mycket rik repertoar. Man gav pantomimer, man trollade och 
jonglerade. 
Cirkus hade förkastat dem, sade herr Blomgren, men inte konsten. De tjänade 
alltjämt konsten, den var värd, att man var den trogen in i döden. Alltid, 
alltid konstnärer! Det var herr Blomgrens mening, och det var fru Blomgrens. 
Hede gick tyst och hörde på. Tankarna foro oroliga från förslag till förslag. 
Ibland kan man möta tilldragelser, som stå fram som symboler, som tecken, vilka 
man måste tyda. Det var någon mening i detta, som nu hände honom. Kunde han 
förstå det riktigt. så skulle han få ledning till att fatta ett klokt beslut. 
Herr Blomgren bad herr studenten, att han skulle fästa litet uppmärksamhet vid 
den lilla blindförerskan. Hade han sett sådana ögon? Trodde han inte, att sådana 
ögon måste betyda något? Kunde man ha de ögonen utan att vara ämnad till något 
stort? 
Hede vände sig om och såg på det lilla bleka barnet. Jo, hon hade ögon som 
stjärnor i ett sorgset och en smula avtärt ansikte. 
"Vår Herre vet alltid vad han gör", sade fru Blomgren, "och jag tror till och 
med, att han har någon mening därmed, att han låter en sådan konstnär som herr 
Blomgren uppträda på gatan. Men vad tänkte han på, då han gav den flickan de 
ögonen och det leendet?" 
"Jag skall säga er något", sade herr Blomgren. "Hon har inte de minsta anlag för 
konst. Och med de ögonen!" 
Hede började misstänka, att de inte talade för honom, utan endast höllo en 
föreläsning för flickan. Hon kom tätt efter dem och kunde höra varje ord. 
"Hon är inte mer än tretton år och alldeles inte för gammal att lära något, men 
omöjlig, omöjlig, totalt utan anlag. Lär henne sy herr student, om ni inte vill 
förspilla er tid, lär henne inte stå på huvudet!" 
"Det där leendet hon har gör människor alldeles galna i henne", sade herr 
Blomgren. "Bara för det leendets skull har flickan ständiga anbud från familjer, 
som vilja adoptera henne. Hon kunde växa upp i ett förmöget hus nu, om hon ville 
överge sin morfar. Men vartill behöver hon ett leende, som gör människor galna, 
då hon aldrig vill visa sig varken på en hästrygg eller i en trapets?" 
"Vi känna andra konstnärer", sade fru Blomgren, "som ta upp barn från gatan för 
att uppfostra dem till yrket, då de själva inte mer kunna uppträda. Det är mer 
än en, som har lyckats skapa en stjärna, och som tilltvingar henne ofantliga 
honorar. Men herr Blomgren och jag ha aldrig tänkt på honoraret? vi ha bara 
tänkt på att få se Ingrid flyga fram genom ett tunnband, medan hela cirkus 
skälvde av applåder. Det skulle ha varit att börja livet på nytt." 
"Varför behålla vi hennes morfar?" sade herr Blomgren. "Är han en konstnär, som 
anstår oss? Vi, vi kunde ju få med oss en före detta medlem av ett hovkapell. 
Men vi älska flickan, vi kunna inte undvara henne, vi behålla gubben för hennes 
skull." 
"Är det inte grymt av henne, att hon inte vill tillåta oss att göra en konstnär 
av henne?" sade de. 
Hede såg sig om. Den lilla blindförerskan gick där med ett tåligt lidande 
inpräglat på sitt ansikte. Han såg på henne, att hon visste, att den, som inte 
kunde dansa på lina, var en obegåvad och föraktlig varelse. 
Just då tågade de in på en ny gård, men innan de började sin föreställning, 
satte Hede sig på en upp- och nedvänd skottkärra och började predika. 
Och nu försvarade han den stackars blindförerskan. Han förebrådde herr och fru 
Blomgren, att de ville lämna ut henne till den stora, grymma publiken, som 
skulle älska henne och applådera henne till en tid, men sedan hon hade blivit 
gammal och utsliten lämna henne att traska omkring på gatan i höstregn och köld. 
Nej, den var konstnär nog, som gjorde en människa lycklig. Hon Ingrid, skulle 
bara ha ögon och leende för en, skulle spara dem för en enda, och denne ende 
skulle inte övergiva henne, utan skänka henne ett skyddat hem, så länge han 
levde. 
Tårarna stego Hede upp i ögonen, medan han sade detta. Han talade mer för sig 
själv än för de andra. Han kände det med ens fasansfullt att bli driven ut i 
världen, att bli skild från det stilla hemlivet. 
Så såg han hur de stora stjärnögonen började stråla på flickungen. Det var, som 
hade hon förstått varje ord. Det var, som om hon åter vågade leva. 
Men herr Blomgren och hans hustru hade blivit mycket allvarliga. De tryckte 
Hedes hand och lovade honom. att de aldrig mer skulle söka tvinga flickan in på 
konstnärsbanan. Hon skulle få gå den bana hon önskade. Han hade rört dem. De 
voro konstnärsfolk, eldigt konstnärsfolk, de förstodo vad han menade, då han 
talade om trohet och kärlek. 
Hede skildes från dem efter detta och gick hem till sig. Han sökte inte mer att 
leta fram någon hemlig mening ur sitt äventyr. När allt kom omkring, hade det 
inte varit någon annan mening med alltsammans, än att han skulle frälsa det där 
stackars sorgsna barnet från att gräma sig till döds över sin oduglighet. 




Andra kapitlet
Gunnar Hedes gård Munkhyttan låg i en fattig skogssocken långt borta i 
Västerdalarna. En stor, ödslig socken var det, karg och hård natur, vart man 
såg: steniga skogsbackar och småsjöar upptogo det mesta av trakten. Människorna 
skulle inte ha kunnat livnära sig där, om de inte hade haft rätt att draga ut 
över hela landet och idka gårdfarihandel. Men så var också hela den fattiga 
nejden uppfylld av gamla sägner om fattiga bonddrängar och bondflickor, som hade 
dragit ut med en säck kramvaror på ryggen och kommit hem åkande i guldkaret med 
vagnslådorna fyllda av pengar. 
En av de allra yppersta av sägnerna var den om Hedes farfar. Han hade varit son 
till en fattig spelman och vuxit upp vid fiolen, och vid sjutton års ålder hade 
han gått ut med kramsäcken. Men varhelst han hade dragit fram, hade han haft 
fiolen till hjälp vid köpmansskapet, hade ömsevis spelat folk samman till dans 
och sålt till dem silkedukar, kammar och nålar. All köpenskap hade gått under 
skämt och spel, och så väl hade den gått, att han till sist hade kunnat köpa 
Munkhyttan med gruva och hytta av den utfattiga brukspatronen, som då ägde 
stället. 
Så hade han blivit en herreman, och brukspatronens vackra dotter hade gift sig 
med honom. 
Sedan hade gamla herrskapet, som de alltjämt kallades, inte tänkt på annat än 
att försköna och pryda sin gård. Det var de, som hade flyttat manbyggnaden ut på 
den vackra ön, som låg nära stranden av den lilla sjön, runtom vilken deras 
åkrar och gruvfält utbredde sig. Övervåningen hade kommit till på deras tid, ty 
de tyckte om att ha utrymme att kunna ta emot mycket folk, och likaså den stora 
yttertrappan med de två uppgångarna. Hela den granskogsklädda ön hade de 
planterat med lövträd, de hade brutit upp smala, slingrande gångar genom 
stenmarken och byggt små utsiktspaviljonger, som hängde ned över sjön som stora 
fågelnästen. De vackra franska rosorna, som kantade terrassen, de holländska 
möblerna, den italienska fiolen, allt detta hade de skaffat till gården; likaså 
hade det varit de, som hade låtit resa muren, som skyddade fruktträdgården från 
nordanvinden, och hade anlagt vinkasten. 
Gamla herrskapet hade varit glatt och vänligt gammaldags folk. Frun hade väl 
velat vara en smula förnäm, men alls inte gamla herrn. Under all ståt, vari han 
levde, ville han alltid komma ihåg vad han hade varit, och på kontoret, där han 
skötte sina affärer, och dit alla människor kommo, hängde kramsäcken och den 
rödmålade hemgjorda fiolen rätt över gubbens pulpet. 
Även då han var död, hängde säcken och fiolen kvar på samma plats. Och varje 
gång de sågo dem, fylldes gubbens son och sonson av tacksamhet. Det var de där 
fattiga verktygen, som hade skapat Munkhyttan, och Munkhyttan var det bästa i 
världen. 
Hur det nu kunde komma sig, och det var väl mest därför, att det tycktes följa 
med stället, att där levdes ett gott och vänligt och sorgfritt liv, så hängde 
Hedes fast vid gården med större kärlek, än som var lyckligt för dem. Och 
särskilt Gunnar Hede var så fästad vid egendomen, att man sade om honom, att det 
var orätt säga, att han ägde en gård. Det var tvärtom så, att det var ett 
gammalt ställe i Västerdalarna, som ägde Gunnar Hede. 
Om han inte hade gjort sig till slav av ett stort, gammalt blåsut till 
manbyggnad och av några tunnland åker och skog och av några förvuxna äppleträd, 
hade han väl fortsatt sina studier eller än bättre givit sig ut att studera 
musik, vilket nog tycktes ha varit hans rätta kallelse här i världen. Men då han 
hade kommit hem från Uppsala och tagit reda på ställningen och verkligen funnit, 
att gården måste säljas, om han inte rätt snart kunde förtjäna en hel mängd 
pengar, så kastade han alla andra planer överbord och beslöt att gå ut som 
gårdfarihandlande, som hans farfar hade gjort. 
Hedes mor och fästmö besvuro honom att hellre sälja gården än på detta sätt 
offra sig för den, men han var obeveklig. Han klädde sig i bonddräkt och köpte 
varor och började genomströva landet som handelsman. Han trodde, att han med 
bara ett par års handel skulle förtjäna nog för att betala skulderna och rädda 
gården. 
Och för så vitt det rörde gården, hade han framgång med sitt företag. Men över 
sig själv drog han ned en förfärlig olycka. 
Då han hade gått med kramsäcken i omkring ett år, föll det honom in, att han 
skulle försöka förtjäna en stor penningsumma på en gång. Han drog då långt 
norrut i landet och köpte en stor skara getter, visst ett par hundra. Och alla 
dessa ville han och en kamrat till honom driva ned till en stor marknad i 
Värmland, ty där kostade getter dubbelt så mycket som uppe i norr. Fick han 
sälja alla sina getter, skulle han således göra en utmärkt affär. 
Det var ännu endast november, och marken hade varit bar, då Hede och hans kamrat 
drogo åstad med sin getskara. Allting gick bra för dem första dagen, men på den 
andra, då de kommo in på den stora tiomila skogen, började det snöa. Det blev 
ett stort snöfall med stark storm och yrväder. Det blev snart så, att djuren 
fingo svårt för att bana sig väg genom snön. Getter äro nog både modiga och 
härdiga djur, och de kämpade sig fram ganska länge, men det blev ett par dagars 
och nätters yrväder med en förfärlig köld. 
Hede gjorde allt, vad han kunde, för att rädda djuren. Men sedan snöfallet 
började, hade han varken kunnat skaffa dem foder eller vatten. Och då de hade 
trampat sig fram en dag genom hög snö, blev skinnet avslitet på deras ben. De 
pinades av det och ville inte gå längre. Den första geten, som kastade sig ned 
på vägkanten och inte ville resa sig mer och följa flocken, lyfte han upp på 
axlarna för att bära den med sig. Men då så en andra och en tredje även lade 
sig, kunde han inte bära dem alla. Då var det blott att se åt annat håll och gå 
vidare. 
Ni vet kanske vad tiomila skogen vill säga. Inte en gård, inte en koja på mil 
och mil, bara skog. Högvuxen tallskog med trädhård bark och högtsittande grenar, 
inte ungskog med mjuk bark och mjuka kvistar, som djuren kunna äta. Om inte snön 
hade kommit, skulle de ha gått över skogen på ett par dagar, nu kunde de alls 
inte komma över den. Alla getterna stannade där, och människorna höllo på att 
förgås där, de med. 
De råkade inte en människa på hela tiden. Ingen gav dem hjälp. 
Hede försökte vräka undan snön, så att getterna skulle kunna äta mossan, men 
snön föll alltjämt, alltjämt, och mossan var fastfrusen vid marken. Och hur 
skulle han ha kunnat skaffa foder på det sättet åt tvåhundra djur? 
Han bar det modigt, ända tills getterna började jämra sig. De hade varit en 
munter och uppsluppen och rätt bråkig skara den första dagen. Han hade haft 
styvt arbete med att se till, att alla följde med i flocken, och att de inte 
stångade ihjäl varandra. Men så tycktes de förstå, att de inte kunde rädda sig, 
och då bytte de om natur och blevo alldeles modlösa. De började alla bräka och 
klaga, inte svagt och tunt, som getter bruka, utan mycket starkt, högre och 
högre, alltsom nöden blev större. Och när han hörde bräkandet, började han tro, 
att han skulle bli vansinnig. 
Det var vilda, övergivna skogen, alls ingen hjälp att få. Det ena djuret efter 
det andra sjönk ned utmed vägen. Snön yrde fram omkring dem och täckte över dem. 
Då Hede såg tillbaka på denna rad av drivor vid vägkanten, som alla gömde en 
djurkropp, och ur vilken man kunde se horn och klövar sticka fram, började det 
att svindla för hans hjärna. 
Han rusade på dessa, som läto yra in sig till drivor, svängde sin vidja över dem 
och slog dem. Det var ju enda sättet att rädda dem, men de rörde sig inte. Han 
tog dem vid hornen och släpade dem framåt. De läto sig släpas, men togo inte ett 
steg för att gå själva. Då han släppte taget i hornen, slickade de hans händer 
liksom för att bedja honom hjälpa dem. Så snart han kom nära dem, slickade de 
hans händer. 
Allt detta verkade så förfärligt på Hede, att han kände, att han höll på att bli 
tokig. 
Det är dock inte sagt, att det hade gått så illa med honom, om han inte, då allt 
var slut däruppe i skogen, hade rest för att besöka en, som han höll mycket kär. 
Det var inte hans mor, utan hans fästmö. Han inbillade sig, att han nu genast 
måste fara och säga henne, att han hade förlorat så mycket pengar, att han inte 
kunde gifta sig på många år. Men helt säkert reste han till henne, endast därför 
att han ville höra henne säga, att hon älskade honom lika högt, trots hans 
olycka. Han trodde, att hon skulle kunna driva bort minnet av tiomilaskogen. 
Hon hade kanske också förmått detta, men hon ville inte. Hon hade varit missnöjd 
allaredan därmed, att han gick omkring med kramsäcken och såg ut som en bonde. 
Hon tyckte. att det fördenskull var svårt att tycka om honom som förut. Nu, då 
hon fick höra, att han skulle fortsätta med detta i många år ännu, sade hon, att 
hon inte längre kunde vänta på honom. Och då förlorade Hede nära nog sitt 
förstånd. 
Han blev dock inte riktigt vansinnig. Han hade så mycket förstånd kvar, att han 
kunde driva sin handel. Han gjorde till och med bättre affärer än andra, ty det 
roade folk att gäckas med honom; han var alltid välkommen i bondstugorna. 
Människorna voro mycket retsamma emot honom, men det var på sätt och vis gott 
för honom, eftersom han så gärna ville bli rik. 
Och om några få år hade han förtjänat nog för att kunna betala alla skulder och 
leva sorgfri på sin gård. Men han förstod inte detta, utan gick fånig och 
förryckt från gård till gård och hade inte mer en tanke på att han var en 
herreman. 




Tredje kapitlet
Råglanda hette en socken långt borta i östra Värmland, helt nära Dalagränsen, 
där det fanns en stor prostgård, men endast en liten, fattig komministergård. 
Men så fattiga de voro, hade de varit så barmhärtiga i den lilla prästgården, 
att de hade tagit sig ett fosterbarn. Det var en flicka, Ingrid hette hon, och 
hon hade kommit till gården, då hon var tretton år. 
Komministern hade fått se henne på en marknad, då hon hade suttit och gråtit 
utanför ett lindansartält. Så hade han stannat och frågat henne varför hon grät. 
Och han hade fått veta, att hennes blinda morfar var död, och att hon inte mer 
hade någon, som stod henne nära. Nu följde hon med ett par lindansare, och de 
voro goda mot henne, men hon grät därför, att hon var så dum, att hon aldrig 
kunde lära sig att dansa på lina och hjälpa till att förtjäna pengar. 
Och det hade varit något ljuvt sorgset hos barnet, som hade rört och intagit 
prästen. Ovillkorligen hade han sagt till sig själv, att han inte kunde låta en 
sådan liten varelse förfaras bland dessa kringdrivande landstrykare. Han gick in 
i lindansartältet, där han träffade herr och fru Blomgren, och erbjöd sig att 
taga upp barnet i sitt hem. De gamla konstberidarna hade börjat gråta och sagt, 
att fastän flickan var alldeles oduglig för konsten, hade de gärna velat behålla 
henne. Men de trodde, att hon skulle bli lyckligare i ett riktigt hem hos 
människor, som hela året bodde på samma plats, och därför skull dee lämna henne 
till herr komministern, om han endast ville lova dem, att hon skulle få vara som 
ett av hans egna barn. 
Detta hade han lovat, och sedan dess hade flickan levat i prästgården. Hon var 
ett stillsamt och blitt barn, rik på ljuv kärleksfullhet och öm omvårdnad för 
alla omkring henne. Under första tiden blev hon mycket älskad av 
fosterföräldrarna, men då hon blev äldre, utvecklade sig hos henne ett starkt 
begär att hänge sig åt drömmar och fantasier. Synernas och inbillningarnas rike 
öppnade sig för henne med stark lockelse, och mitt på dagen kunde hon låta 
arbetet falla och sjunka ned i en dröm. Men prästfrun, som var en rask och hård 
arbetsmänniska, tyckte inte om detta. Hon klagade över att flickan var lat och 
trög och pinade henne med stränghet, så att hon blev helt förskrämd och 
olycklig. 
Då hon var nitton år fyllda, föll hon i en svår sjukdom. Man visste inte riktigt 
vad det kunde vara, ty detta tilldrog sig långt tillbaka i tiden, då det inte 
fanns någon läkare i Råglanda. Men det såg illa ut för flickan. Man märkte 
snart, att hon var så sjuk, att hon måste dö. 
Hon för sin del gjorde inte annat än bad Vår Herre, att hon skulle slippa leva. 
Hon ville så gärna dö, sade hon. 
Då var det alldeles, som om Vår Herre ville pröva, om hon menade allvar. En natt 
kände hon, att hon blev stel och kall i hela sin kropp, och det föll en tung 
dvala över henne. "Detta måtte visst vara döden", sade hon till sig själv. 
Men det underliga var, att hon inte alldeles förlorade medvetandet. Hon visste 
om, att hon låg som död, visste om, att de svepte henne och lade henne ned i 
kistan. Men hon kände ingen fruktan eller ångest för att hon skulle bli 
begraven, fastän hon levde. Hon hade blott den tanken, att hon var lycklig, som 
fick dö och lämna det hårda livet. 
Vad hon kände oro för, var, att de skulle upptäcka, att hon inte var annat än 
skendöd och låta bli att begrava henne. Livet måtte ha varit ganska bittert för 
henne, eftersom hon var alldeles utan dödsfruktan. 
Men det var alls ingen, som upptäckte, att hon levde. Hon blev både körd till 
kyrkan, utburen till kyrkogården och nedsatt i graven. 
Graven blev dock inte igenfylld över henne, ty, såsom bruket är i Råglanda, hade 
hon blivit begravd på söndagsmorgonen före högmässan. Likföljet gick in i kyrkan 
efter jordfästningen och lät kistan stå i den öppna graven. Men så snart 
gudstjänsten var över, ämnade man komma och hjälpa dödgrävaren med att kasta ned 
mullen. 
Flickan visste allt, som skedde, men kände ingen förskräckelse. Hon hade inte 
kunnat göra en rörelse för att visa, att hon levde, om hon hade velat än så 
gärna, men hon skulle ha hållit sig stilla, även om hon hade kunnat röra sig. 
Hon var alltjämt bara glad åt att hon var så gott som död. 
Man kunde väl inte heller riktigt säga, att hon levde. Hon hade varken sans 
eller sitt vanliga medvetande. Det var endast den delen av själen, som drömmer 
drömmar om nätterna, som levde inom henne. 
Hon kunde inte en gång tänka så långt, att hon förstod hur förfärligt det skulle 
vara för henne, om hon vaknade, sedan graven hade blivit fylld. Hon hade inte 
mer sitt förstånd i sitt våld än en drömmande. 
"Jag undrar", tänkte hon, "om det kunde finnas någonting i hela vida världen, 
som skulle kunna förmå mig att vilja leva." 
Så snart hon hade tänkt detta, tyckte hon, att kistlocket och svetteduken, som 
lågo över hennes ansikte, blevo genomskinliga, och hon såg framför sig pengar 
och vackra kläder och sköna trädgårdar med ljuvliga frukter. 
"Nej, ingenting av allt detta bryr jag mig om", sade hon, och hon slöt ögonen 
för alla härligheterna. 
Då hon såg upp igen, voro de borta, men i deras ställe såg hon alldeles klart 
och tydligt, att en liten Herrans ängel satt på gravkanten. 
"God dag, du lilla Guds ängel!" sade hon till honom. 
"God dag, Ingrid!" sade ängeln. "Medan du ligger här och ingenting har att göra, 
skall jag tala med dig om gamla tider." 
Ingrid hörde tydligt varje ord ängeln talade, men hans röst liknade inte något 
hon hade hört förut. Den var mest lik ett strängaspel, vars toner voro ord. Den 
liknade inte sång, utan musik av fiol eller harpa. 
"Ingrid", sade ängeln, "kommer du ihåg, att medan din morfar ännu levde, 
träffade du en gång en ung student, som gick med dig från gård till gård och 
spelade på din morfars fiol en hel dag?" 
Den skendödas ansikte upplystes av ett leende. "Tror du, att jag har glömt 
detta?" sade hon. "Alltsedan den tiden har det inte gått en dag, utan att jag 
har tänkt på honom." 
"Och inte en natt, utan att du har drömt om honom ?" 
"Nej, inte en natt, utan att jag har drömt om honom" 
"Och du vill dö, fastän du så väl kommer ihåg honom", sade ängeln, "då kan du ju 
inte mer få se honom." 
Då han sade detta, tyckte sig den skendöda förnimma all kärlekens ljuvhet, men 
inte ens detta kunde locka henne. 
"Nej, nej", sade hon, "jag är rädd för att leva, jag vill hellre dö." 
Då vinkade ängeln med handen, och Ingrid såg framför sig en stor, öde sandöken. 
Den var trädlös och ofruktbar, torr och het och sträckte ut sig i det oändliga. 
På sanden låg här och där något, som vid första påseendet liknade förspridda 
klippor, men då hon såg bättre efter, var det djur, ofantliga levande vidunder 
med mäktiga klor och stora, tandfyllda gap, som lågo på sanden och lurade på 
rov. Och mellan dessa förfärliga djur kom studenten vandrande, han gick där 
sorglös, utan att ana, att gestalterna omkring honom voro levande. 
"Men varna honom, varna honom", sade Inrid till ängeln, fylld av en outsäglig 
ångest, "säg honom, att de leva, att han skall akta sig!" 
"Mig är det inte tillåtet att tala till honom", sade ängeln med sin klingande 
röst, "du måste själv varna honom." 
Den skendöda kände med förfäran hur hon låg förlamad och inte kunde ila bort att 
rädda studenten. Hon gjorde det ena fruktlösa bemödandet efter det andra för att 
kunna resa sig, men dödens vanmakt band henne. Men så äntligen, äntligen! Hon 
kände hur hennes hjärta började klappa, blodet trängde fram genom ådrorna, 
dödsstelheten smalt bort ur kroppen. Hon reste sig och skyndade bort mot honom - 
- - 




Fjärde kapitlet
Ingenting är så säkert och visst, som att solen älskar de öppna platserna 
utanför de små lantkyrkorna. Är det inte någon, som har lagt märke till att man 
aldrig träffar på så mycket solsken som under högmässan utanför en liten 
vitstruken kyrka? Ingenstädes knyta strålarna ett så tätt nät av ljus, 
ingenstädes håller sig luften i en sådan vördnadsfull stillhet. Solen står där 
riktigt och håller vakt över att folk inte skall stanna ute på kyrkvallen och 
prata. Den vill, att alla skola vackert sitta inne i kyrkan och höra predikan, 
därför låter den en sådan rikedom av strålar falla ned utanför kyrkväggen. 
Törhända kan man inte vara alldeles viss om att solen gör vakttjänst utanför de 
små kyrkorna alla söndagar, men så mycket är säkert, att samma förmiddag, som 
den skendöda hade blivit satt i graven på kyrkogården i Råglanda, spred den en 
alldeles glödande värme på den lilla platsen framför kyrkan. Till och med 
kiselstenarna sågo ut, som om de kunde taga eld, där de lågo och gnistrade i 
hjulspåren. Det nedtrampade, kortvuxna gräset knorrade ihop sig, så att det blev 
som torr mossa, under det att de gula maskrosorna, som prydde gräsmattan, bredde 
ut sig och svällde på sina långa stänglar, så att de blevo stora som astrar. 
Det kom en dalkarl, en sådan där, som gick omkring och sålde knivar och saxar, 
vandrande nere på vägen. Han var klädd i lång, vit fårskinnspäls, och på ryggen 
bar han en stor, svart lädersäck. I den utrustningen hade han gått flera timmar 
utan att känna någon värme, men då han lämnade landsvägen och kom upp på 
kyrkplatsen, dröjde det inte en minut, förrän han måste stanna och taga av 
hatten för att kunna torka svetten ur pannan. 
När karlen stod där med bart huvud, såg han både vacker och klok ut. Han hade 
hög, vit panna, djup förståndsrynka mellan ögonbrynen, välformad mun med tunna 
läppar. Han bar håret benat mittöver hjässan, det var rundklippt i nacken, 
hängde ned över öronen, krusade sig litet i topparna. Han var lång och starkt 
byggd, inte grov, på allt sätt välbildad. Men det var det felet med honom, att 
hans blick var ostadig, ögonstenarna irrade beständigt långt in i ögonvrån 
liksom för att gömma sig. Kring munnen funnos drag, som tycktes förryckta eller 
förvridna, något fånigt och slappt, som inte passade, som inte riktigt hörde 
till ansiktet. 
Riktigt klok kunde han inte heller vara, eftersom han gick och släpade på den 
tunga säcken en söndag. Hade han varit vid fullt förstånd, hade han vetat, att 
det var onödigt, eftersom han ändå ingenting kunde få sälja. Av allt annat 
dalfolk, som färdades genom bygden, var det ingen, som krökte ryggen under 
säcken på söndagen, utan då gingo de i Guds hus fria och raka såsom andra 
människor. 
Denna stackare hade väl alls inte vetat om, att det var helg, förrän han 
stannade ute i solskenet på kyrkplanen och fick höra psalmsång ur kyrkan. Men 
han var så pass klok, att han då, genast förstod, att han inte kunde driva 
handel den dagen. Och så kom där ett förfärligt arbete för hans hjärna, som 
skulle fundera ut var han skulle tillbringa fridagen. 
En lång stund stod han bara och stirrade framför sig. Da allt gick som vanligt, 
hade han inte svårt för att reda sig. Han var inte värre däran, än att han kunde 
gå ur gård i gård hela veckan igenom och sköta sin handel. Men han kunde aldrig 
vänja sig vid söndagen. Den kom alltid över honom såsom ett stort, oförutsett 
bekymmer. 
Ögonen stodo rent stilla på honom, och pannmusklerna svällde. 
Det första, som föreslogs inne i hjärnan, var nog, att han skulle gå in i kyrkan 
och höra på sången. Men det förslaget antogs inte. Han ville gärna höra sång, 
men han vågade inte gå in i kyrkan. Han var inte rädd for folket, men i somliga 
kyrkor funnos så besynnerliga och farliga tavlor, som föreställde varelser, som 
han helst inte ville tänka på. 
Äntligen arbetade han sig fram till den tanken, att eftersom detta var en kyrka, 
så måtte här väl finnas en kyrkogård. Och då han hade en kyrkogård att komma 
till, var han räddad. Man skulle inte ha kunnat bjuda honom något bättre, vad 
det så än hade varit. Såg han en kyrkogård från vägen under sina vandringar, 
gick han upp till den och satt där en stund, om det än var mitt i arbetsveckan. 
Då han nu skulle gå ut till kyrkogården, uppstod helt plötsligt en ny svårighet. 
Begravningsplatsen i Råglanda ligger nämligen inte alldeles bredvid kyrkan, som 
står på en stenbacke, utan på en äng litet bortom sockenstugan. Och han kunde 
inte komma fram till kyrkogårdsporten utan att gå fram på en väg, utmed vilken 
de kyrkobesökandes hästar stodo bundna. 
Alla hästarna stodo med huvudet djupt nere i höbuntar och havrepåsar och tuggade 
så, att fodret knastrade under deras tänder. Det var inte tal om att de kunde 
göra karlen något ont. men han hade sin egen tanke om vådan av att gå förbi en 
sådan lång rad djur. 
Två, tre gånger försökte han gå, men modet brast honom, så att han måste vända. 
Han var inte rädd för att hästarna skulle bita eller sparka. Det var alldeles 
nog, att de voro så nära, att de kunde se honom. Det var alldeles nog, att de 
kunde skramla med sina grimmor och skrapa i marken med hovarna. 
Äntligen kom ett ögonblick, då alla hästarna sågo ned och riktigt tycktes äta i 
kapp. Då började han vandringen mellan dem. Han höll igen pälsen, så att den 
inte skulle fladdra ut och förråda honom, och han gick på tå, så vackert han 
kunde. Om en häst höjde ögonlocket och såg på honom, stannade han genast och 
neg. Han ville gärna vara hövlig i denna stora fara, men djuren måtte väl vara 
rimliga och förstå att han inte kunde buga sig, då han bar en säck järn på 
ryggen. Det återstod honom ingenting annat än att niga. 
Han suckade mycket tungt, ty det var en svår och besvärlig sak här i livet att 
såsom han vara rädd för alla fyrfota djur. Egentligen var han inte rädd för 
andra djur än getter, och för hästar och hundar och kattor skulle han inte alls 
ha varit rädd, om han endast hade kunnat bli säker på att de inte voro några 
slags omskapade getter. Men han blev aldrig säker på den saken. Så att det var 
egentligen lika galet för honom, som om han hade varit rädd för alla slags 
fyrfotingar. 
Det var inte lönt för honom att tänka på hur stark han var, och att dessa små 
bondhästar brukade vara alldeles ofarliga. Sådant kan inte den tänka på, som har 
fått in fruktan i själen. Det är en svår sak, fruktan, och det är tungt för den, 
som hon har blivit bofast hos. 
Det var märkvärdigt, att han dock kom förbi hela hästraden. Det sista vägstycket 
tog han i två långa språng, och då han kom in på kyrkogården, drog han igen 
järngrinden efter sig och ställde sig att knyta näven åt hästarna. 
"Usla, eländiga, förbannade getabockar!" 
Han gjorde så med alla djur, kunde inte låta bli att kalla dem alla för 
getabockar. Och detta var mycket dumt, ty det hade förskaffat honom själv ett 
namn, som han inte ville ha. Av alla han träffade blev han kallad Getabocken. 
Men han ville inte bli tilltalad på det sättet. Han ville, att man skulle kalla 
honom med hans rätta namn, men det namnet tycktes inte vara känt av någon 
människa i den här trakten. 
Han stod en stund vid grinden och njöt av att vara undkommen hästarna, men snart 
vandrade han djupare inåt kyrkogården. För varje kors och varje sten stannade 
han och neg. Men nu var det inte av fruktan, nu var det endast av välbehag vid 
att se dessa kära gamla bekanta. Hans utseende blev med ens milt och behagligt. 
Just samma kors och stenar, som han hade råkat så ofta förr! Vad de voro sig 
lika! Hur väl han kände igen dem! Han måste säga goddag till dem. 
Vad kyrkogården behagade honom! Inget djur brukade beta där, och ingen människa 
brukade skämta där. Där var bäst, då där var alldeles ensamt såsom nu, men också 
då där funnos människor, brukade de inte störa honom. Han kände visserligen 
många vackra ängar och hagar, som skulle ha behagat honom ännu bättre, men där 
fick han aldrig vara i fred. De kunde på intet sätt jämföras med kyrkogården. 
Och kyrkogården var bättre än själva skogen, ty i skogen var ödsligheten så 
stor, att han blev rädd för den. Här var det stilla som i skogsdjupet, men han 
var inte utan sällskap, här funnos sovande människor under varje sten och varje 
tuva. Just så mycket sällskap, som han behövde för att inte känna ensamhet och 
vantrevnad. 
Han styrde genast färden fram mot den nyöppnade graven. Han gick dit, dels 
därför att där stodo några skuggande träd, dels också därför att han tyckte om 
sällskap. Han trodde väl, att det kunde vara möjligt, att denne döde, som hade 
blivit så nyss nedbäddad, vore ett bättre skydd mot ensamheten än de längesedan 
hänsovna. 
Han nära nog böjde knä med ryggen åt den stora sandhögen på gravkanten. Han 
lyckades skjuta upp säcken, så att den stod stadigt på högen, och lossade de 
grova läderremmar# som höllo den fast. Det var en stor dag, en fridag, han 
kastade till och med av sig pälsen. Med stort välbehag satte han sig på gräset 
så nära graven, att de långa benen med de knäbundna strumporna och de grova 
snörskorna hängde ned över gravkanten. 
Han måste sitta stilla en rätt lång stund och hålla ögonen på kistan. Då man 
hade en sådan fruktan som han inom sig, kunde man aldrig vara nog försiktig. Men 
kistan rörde sig verkligen alls inte, det var omöjligt att misstänka, att den 
gömde något försåt. 
Inte förr var han viss om sin sak, än han stack ned handen i sidfacket på säcken 
och tog fram fiol och stråke. På samma gång nickade han åt den döde nere i 
graven. Eftersom han var så stilla, skulle han få höra något vackert. 
Det var något mycket rart, detta, det var inte många, som fingo höra honom 
spela. Ingen fick höra honom på de gårdar, där man brukade hetsa hundarna på 
honom och kallade honom Getabocken. Men det kunde hända, att man fick höra honom 
i en stuga, där man talade lågt och rörde sig stillsamt och inte frågade honom 
om han ville köpa getskinn. På ett sådant ställe brukade han ta fram fiolen och 
låta höra sig. Och det var en stor utmärkelse, den största han kunde bevisa 
någon. 
Där han satt och spelade på gravkanten, lät det alls inte illa. Han spelade inte 
en falsk ton, och han spelade så sakta och milt, att det knappast kunde ha hörts 
till nästa grav. 
Se, det förnämliga i saken var, att det alls inte var dalkarlen, som kunde 
spela, utan det var hans fiol, som kom ihåg ett par små melodier. De kommo fram 
ur den, så snart han förde stråken över den. Det skulle kanske inte ha betytt 
mycket för en annan, men för honom, som inte själv kom ihåg en enda melodi, var 
det den allra kostbaraste gåva att äga en sådan fiol, som spelade av sig själv. 
Medan han spelade, satt han och sken och log, liksom den, som hör ett barn 
pladdra och prata. Det var fiolen, som talade och talade, han bara lyssnade. Det 
var dock för märkvärdigt, att dessa vackra saker hördes, så snart han förde 
stråken över strängarna. Det skötte fiolen om, den visste hur det skulle vara, 
och dalkarlen, han satt bara och lyssnade. 
Det växte visor ur den där fiolen, som det växer gräs ur jorden. Ingen kunde 
förstå hur det tillgick. Vår Herre hade lagat till det så. 
Det var dalkarlens mening att sitta stilla så där hela dagen och låta de kära 
tonerna växa upp ur fiolen som små vita och brokiga blomster. Han skulle spela 
en hel äng full med blomster, spela full en hel lång dal, en hel stor slätt. 
Men hon, som låg skendöd nere i kistan, hade väl hört fiolspelet, och på henne 
hade det övat en underlig verkan. Tonerna hade kommit henne att drömma, och av 
det hon hade sett i drömmen hade hon blivit så upprörd, att hennes hjärta hade 
börjat klappa, hennes blod hade börjat strömma, och hon hade vaknat. 
Nu är att märka, att allt, vad hon hade upplevat, medan hon hade legat skendöd, 
de tankar hon då hade haft och även den sista drömmen, allt detta var borta och 
glömt i samma stund, som hon vaknade till sitt vanliga medvetande. Hon visste 
inte ens, att hon låg i sin kista, utan hon trodde, att hon alltjämt låg sjuk 
hemma i sin säng. Hon tyckte bara, att det var underligt, att hon ännu levde. 
Nyss, innan hon somnade, var hon ju mitt inne i det flämtande dödsarbetet. Det 
borde ju ha varit ute med henne för länge sedan. Hon hade tagit farväl av 
fosterföräldrarna, av syskonen och av tjänstefolket. Prosten själv hade varit 
hos dem och gett henne nattvarden, ty hennes fosterfar hade tyckt det vara för 
tungt att göra detta. För flera dagar sedan hade hon vänt sina tankar från allt 
jordiskt. Det var märkvärdigt, att hon inte var död. 
Det förvånade henne, att det var så mörkt i rummet, där hon låg. Ljuset hade ju 
brunnit alla nätter förut, medan hon hade varit sjuk. Och så hade man låtit 
täcket glida av henne. Hon låg där och blev så kall som en is. 
Hon reste sig något litet för att draga över sig täcket. Då slog hon pannan mot 
kistlocket och sjönk ned i kistan igen med ett litet utrop av smärta. 
Hon hade stött sig tämligen hårt och återföll genast i dvala. Hon låg lika 
orörlig som nyss, och det var, som hade livet flytt bort på nytt. Dalkarlen, som 
hade hört både stöten och utropet, hade ögonblickligen lagt bort fiolen och 
börjat lyssna. Men det hördes ingenting vidare, ingenting alls. 
Han satte sig till att spionera på kistan lika uppmärksamt, som då han först 
hade kommit. Han satt och nickade, som ville han säga ja till det han själv 
tänkte, nämligen att intet här på jorden är tillförlitligt. Här hade han haft en 
den mest tysta och förträffliga kamrat, men var han inte nu bedragen också på 
denne? 
Han satt och såg på kistan, som hade han velat se rätt igenom den. Slutligen, då 
den fortfor att vara alldeles stilla, tog han åter upp fiolen och började spela. 

Men nu ville inte fiolen. Han måtte gnida den hur milt och smeksamt som helst så 
framväxte det inte mer några melodier. Det var så sorgligt, att han var färdig 
att gråta. Han hade ämnat sitta stilla och höra på sin fiol hela dagen, och nu 
ville den inte mer. 
Han förstod nog orsaken. Fiolen var orolig och rädd för det, som hade rört sig 
nere i kistan. Den hade glömt alla sina visor och tänkte endast på vad det kunde 
ha varit, som hade bultat på kistlocket. Det är ju så: man glömmer allting, då 
man är rädd. 
Han förstod, att han måste lugna fiolen, om han skulle kunna få höra något 
vidare. 
Han hade haft det så gott, bättre än på åratal. Om det verkligen var något i 
kistan, som var farligt, var det då inte bäst att släppa ut det? Så skulle 
fiolen bli nöjd, och de vackra blommorna skulle på nytt växa upp ur den. 
Han öppnade beslutsamt sin stora säck och började söka mellan knivar, sågar och 
yxhammare, till dess han fann en skruvmejsel. Ögonblicket därefter var han nere 
i graven och låg där på alla fyra och skruvade locket av kistan. 
Han plockade ur skruv efter skruv, till dess han äntligen kunde resa upp locket 
mot gravväggen. Med detsamma gled också svetteduken från den skendödas ansikte. 
Så snart den friska luften nådde henne, slog Ingrid upp ögonen. Och nu var det 
ju ljus omkring henne. Hon måtte ha blivit flyttad. Nu låg hon i ett gult rum, 
som hade grönt tak och en stor ljuskrona i taket. 
Rummet var trångt och sängen i minsta laget. Varför kändes det, som voro hennes 
armar och ben fängslade? Var det, för att hon skulle hålla sig stilla i den 
lilla, lilla sängen? 
Det var märkvärdigt, att de hade lagt en psalmbok under hennes haka. Det brukade 
man ju inte annat än med lik. 
Mellan fingrarna hade hon en liten blombukett. Hennes fostermor hade klippt ett 
par kvistar ur sin blommyrten och lagt mellan hennes händer. Ingrid förvånade 
sig. Vad hade det gått åt hennes fostermor? 
Hon såg, att man hade givit henne en huvudkudde med breda spetsar och ett 
batistlakan, som låg i fina veck. Hon var mycket nöjd, hon tyckte om att ha det 
fint. Men hon skulle än hellre ha velat ha ett varmt täcke på sig. Det kunde ju 
inte vara bra för en sjuk att ligga utan täcke. 
Ingrid var färdig att sätta händerna till ögonen och gråta. Hon frös så 
bitterligen. 
I detsamma kände hon något hårt och svalt mot sin kind. Hon började småle: det 
var den gamla, röda trähästen, den trebenta Camilla, som låg bredvid henne på 
huvudkudden. Lillbror, som aldrig kunde sova någon natt utan att ha den bredvid 
sig i bädden, hade nu lagt den till henne. Det var kärligt gjort av Lillbror. 
Ingrid fick än större lust att gråta, då hon tänkte på att Lillbror hade velat 
trösta henne med trähästen. 
Men hon hann aldrig att börja gråta. Sanningen gick på en gång upp för henne. 
Lillbror hade gett henne trähästen, och mor hade gett henne sina vita 
myrtenblommor, och psalmboken låg under hennes haka, därför att de hade trott, 
att hon var död. 
Ingrid fattade med båda händerna i kistkanten och satte sig upp. Den lilla smala 
sängen var en kista, och det lilla gula rummet var en grav. Det var alltsammans 
mycket svårt att förstå. Hon kunde alls inte begripa, att detta angick henne, 
att det var hon, som hade blivit svept och nedsatt i graven. Det var nog så, att 
hon låg hemma i sin säng och såg eller drömde det där andra. Det skulle väl 
snart visa sig? att det inte var full verklighet och att allt var på det vanliga 
sättet. 
Med ens fann hon förklaringen på det hela. "Jag har så ofta besynnerliga 
drömmar", tänkte hon. "Detta är bara något jag ser i syne." Och hon drog en 
riktigt förnöjd suck. Hon lade sig ti]l och med tillbaka i kistan. Hon var sa 
alldeles viss om att den var hennes egen gamla säng. Den var verkligen inte så 
särdeles bred, den heller. 
Under hela tiden stod dalkarlen nere i graven, just vid Ingrids fötter. Han stod 
endast ett par alnar från henne, men hon hade inte sett honom. Det kom sig 
säkerligen inte därav, att han, så snart den döda i kistan hade slagit upp 
ögonen och börjat röra sig, sökte krypa ihop i ett hörn och göra sig osynlig. 
Hon hade troligtvis kunnat se honom, fastän han höll kistlocket framför sig som 
en skärm, om det inte ända tills nu hade legat likasom en vit dimma över hennes 
ögon, så att hon blott hade sett det allra närmaste fullt tydligt. Ingrid hade 
ju inte ens kunnat se, att hon hade sandväggar omkring sig. Hon hade tagit solen 
för en stor ljuskrona och lindlövsvalvet för ett tak. 
Den stackars dalkarlen stod och väntade, att det där, som rörde sig i kistan, 
skulle hinna att avlägsna sig. Det föll honom inte in annat, än att det skulle 
gå självmant. Det hade ju bankat, därför att det ville komma ut. Han stod en 
lång stund med huvudet bakom kistlocket, i väntan att det skulle gå. Han tittade 
fram, då det tycktes honom, att det borde vara borta. Men det hade inte rört 
sig, det låg kvar på sin hyvelspånsbädd. 
Han var inte nöjd med detta, han ville ha ett snart slut på saken. Hans fiol 
hade inte på länge talat så vackert som i dag, han längtade efter att åter sitta 
hos honom i ro. 
Ingrid, som nästan hade slumrat in, hörde sig plötsligen tilltalas på sjungande 
dalmål. 
"Det kan vara på tiden, att du stiger upp nu, tycker jag." 
Så snart han hade sagt detta, stack han undan huvudet. Han darrade så över sitt 
tilltag, att han var nära att tappa hela locket. 
Men den vita dimman, som hade legat över Ingrids ögon, vek helt och hållet, då 
hon hörde en människa tala. Hon såg en karl stå inklämd i ett hörn vid gravändan 
och hålla ett kistlock framför sig. Ögonblickligen insåg hon, att hon inte kunde 
få lägga sig ned och tro, att detta var en drömsyn. Här var visserligen en 
verklighet, som hon måste reda upp för sig. Det tycktes ovillkorligen vara så, 
att kistan var en kista och graven en grav och att själva Ingrid för ett par 
minuter sedan inte hade varit något annat än ett svept och begravet lik. 
För första gången blev hon verkligt förfärad för det, som hade hänt henne. Ack, 
besinna det: hon kunde ha varit riktigt död i denna stund! Hon kunde ha varit 
ett fult, ruttnande lik. Hon hade blivit nedsatt i graven, för att man skulle 
vräka över henne sand och jord, hon hade inte varit mera värd än vilken som 
helst jordtorva; hon hade varit alldeles förkastad. Maskarna hade gärna fått äta 
henne. Det skulle ingen ha brytt sig om. 
Ingrid behövde oändligt väl att ha en människa bredvid sig i denna stora fasa. 
Hon hade känt igen Getabocken nyss, då han hade stuckit fram huvudet. Det var en 
gammal bekant på prästgården, hon var alls inte rädd för honom. Nu ville hon ha 
honom fram till sig. Hon brydde sig alls inte om, att han bara var en dåre. Det 
var i alla fall en människa, som levde. Hon ville att han skulle komma henne så 
nära, att hon kunde känna, att hon hörde hemma bland de levande och inte bland 
de döda. 
"Å, kom för Guds skull hit till mig!" sade hon med gråten i halsen. Hon satte 
sig upp i kistan och sträckte armarna mot honom. 
Men dalkarlen hade alltjämt sin tanke för sig. Då hon så gärna ville locka fram 
honom, beslöt han att sätta villkor för henne. 
"Jag skall komma, om du vill gå din väg", sade han. 
Ingrid försökte genast lyda honom och stiga upp ur kistan, men hon låg så 
omsvept med lakan, att hon hade svårt för att resa sig. 
"Du får komma och hjälpa mig", sade hon. Det var halvt tvungen sak, och halvt 
var det därför, att hon var så rädd för att hon inte riktigt hade undkommit 
döden. Hon måste komma nära någon, som levde. 
Han kom verkligen, trängande sig mellan kistan och gravväggen. Han lutade sig 
över henne, lyfte upp henne ur graven och satte ned henne i gröngräset bredvid 
gravöppningen. 
Ingrid kunde inte hjälpa, att hon slog båda annarna om hans hals, lade huvudet 
mot hans axel och snyftade. Hon kunde aldrig sedan förstå hur hon hade kunnat 
göra detta, och att hon inte hade varit rädd för honom. Det var dels av glädje 
över att han var en människa, en levande människa, och så var det av tacksamhet 
över att han hade räddat henne. 
Gud, vad skulle det ha blivit av henne, om inte denne hade varit! Det var han, 
som hade lyft av kistlocket, och som hade återfört henne till livet. Hon visste 
ju inte hur något hade gått till, men han hade helt visst varit den, som hade 
öppnat kistan. Vad skulle det ha blivit av henne, om han inte hade gjort detta? 
Hon skulle ha vaknat, instängd i den svarta kistan. Hon skulle ha bultat, ropat. 
Vem skulle ha hört henne, där hon låg sex fot under jorden? Ingrid vågade inte 
tänka på detta, hon bara gick upp i tacksamhet över att vara räddad. Hon måste 
ha någon att tacka. Hon måste luta sitt huvud mot en människas axel och gråta av 
tacksamhet. 
Det var väl det märkvärdigaste av allt, som hade hänt denna dag, att dalkarlen 
inte stötte bort henne. Men han hade inte något klart begrepp om att hon inte 
var en död, och han visste, att det inte var lönt att göra en död emot. Men så 
snart det var möjligt, gjorde han sig fri från henne och dök ned i graven. Han 
lade locket till rätta på kistan, satte i skruvarna och gjorde det stadigt fast 
alldeles som förut. På detta sätt skulle väl kistan bli alldeles stilla och 
fiolen få åter sitt lugn och sina melodier 
Under tiden satt Ingrid i gräset och sökte tänka sig för. Hon såg bortåt kyrkan 
och fick syn på hästar och åkdon på kyrkbacken. Hon började då förstå 
sammanhanget. Det var söndag, man hade begravt henne på morgonen, och nu satt 
man i kyrkan. 
Ingrid greps av en stor förskräckelse. Gudstjänsten kunde snart vara slut, och 
folket skulle komma och få se henne. Och hon hade ju rakt ingenting på sig utom 
ett lakan. Hon var ju nära nog blott och bar. Bevare oss väl, om så många 
människor skulle komma och se henne sådan! Det skulle de aldrig glömma. Det 
skulle hon få blygas för i hela sitt liv. 
Hon undrade var hon skulle få kläder. Hon tänkte ett ögonblick på att kasta över 
sig dalkarlens päls, men det föreföll henne, som skulle hon inte bli mer lik 
vanliga människor fördenskull. 
Hon vände sig raskt till den galne, som ännu arbetade med kistlocket. "Hör du", 
sade hon till honom, "du måste låta ig krypa in i din säck." 
Hon var i samma stund framme vid den stora lädersäcken, som inrymde varor för 
ett helt salustånd, och började riva upp den. 
"Å! kära, kom upp och hjälp mig!" 
Hon behövde inte bedja förgäves. Då dalkarlen såg, att hon rörde vid hans påse, 
kom han genast upp ur graven. "Rör du vid säcken, du" sade han hotande. Ingrid 
tänkte inte på att han talade med hård röst, hon räknade honom alltjämt som sin 
bästa vän. "Å, kära, kära du", sade hon, "hjälp mig, så att inte människorna 
komma och få se mig! Töm ur de här varorna någonstans och låt mig sätta mig i 
säcken och bär mig hem! Å, gör det, gör det! Jag är från prästgården, och den 
ligger bara ett litet stycke härifrån. Du vet nog var den ligger." 
Karlen stod och såg på henne med alldeles slö blick. Hon kunde inte veta om han 
hade förstått ett ord av vad hon sade. 
Hon upprepade det, men han gjorde inte min av att lyda henne. 
Hon började åter riva upp saker ur säcken. Då stampade han i marken åt henne och 
ryckte till sig säcken. 
Gud, hur skulle Ingrid kunna få honom lydig? 
Bredvid henne på gräset låg en fiol och en stråke. Hon tog upp dem, hon visste 
rakt inte varför. Hon hade väl varit så mycket med fiolspelare, att hon inte 
kunde tåla att se ett instrument ligga på marken. 
Så snart hon rörde vid fiolen, släppte han säcken och kom och ryckte fiolen från 
henne. 
Han tycktes bli alldeles galen över att hon rörde fiolen. Han såg stygg ut. 
Vad i all världen skulle hon hitta på, så att hon kom bort, innan kyrkfolket 
hann ut ur kyrkan? 
Hon började lova honom märkvärdiga ting, såsom man lovar barn, då man vill ha 
dem snälla. 
"Jag skall säga till far, att han köper ett helt dussin liar av dig. Jag skall 
stänga in alla hundar, då du kommer till prästgården. Jag skall be mor, att hon 
ger dig ett gott mål mat." 
Det syntes intet tecken till att han ville ge med sig. 
Hon kom att tänka på fiolen och sade i förtvivlan: 
"Om du bär mig till prästgården, skall jag spela för dig." 
Se dock! Det for ett leende över hans ansikte. Det var visst vad han ville ha. 
"Jag skall spela fiol för dig hela eftermiddagen, jag skall spela, så länge du 
vill." 
"Vill du lära fiolen nya låtar?" frågade han. 
"Det vill jag visst, det." 
Ingrid blev i samma stund både förvånad och nedslagen. Han tog ett kraftigt tag 
i säcken och ryckte den till sig. Han släpade bort den över gravarna, och deras 
penninggräs och åbrodd trycktes ned under den, som om den hade varit en 
åkervält. 
Han förde den fram till en hög av torrt löv och ris och gamla blombuketter, som 
låg invid kyrkogårdsmuren. Där plockade han fram allt, som fanns i ränseln, och 
gömde det mycket väl under riset. 
När den var tom, kom han tillbaka till Ingrid. "Nu kan du stiga i", sade han. 
Ingrid steg i säcken och kröp ihop på dess träbotten. Karlen spände till alla 
remmar lika noga, som om han hade haft sina vanliga varor att föra, krökte sig 
åter, så att han nästan böjde knä, satte armarna i hängslena, spände ett par 
remmar i kors över bröstet och reste på sig. Då han hade gått ett par steg, 
började han skratta. Han bar en säck på sin rygg, som var så lätt, att han hade 
kunnat dansa med den. 
* 
Det var inte mer än en fjärdingsväg från kyrkan till prästgården. Det var en 
väg, som dalkarlen kunde gå på tjugu minuter. Ingrid önskade endast, att han 
skulle gå den så raskt, att hon hunne hem före kyrkfolket och 
begravningsgästerna. Hon kunde rakt inte fördraga, att så mycket folk skulle få 
se henne. Det vore bäst, om hon komme fram, medan endast hennes fostermor och 
pigorna voro vid gården. 
Ingrid hade tagit med sig ur kistan den lilla buketten med blommor från hennes 
fostermors myrten. Den var hon så glad åt, att hon gång på gång kysste den. Den 
kom henne att tänka mildare tankar om fostermodern än någonsin förr. Men 
naturligtvis skulle hon tänka milda tankar om henne i alla fall. Den, som kommer 
direkt ur graven, tänker milda och ljusa tankar om allt, som lever och rör sig 
på jordytan. 
Nu förstod hon innerligt väl, att prästfrun måste älska de andra barnen, som 
voro hennes egna, mycket högre, än hon kunde älska fosterdottern. Och då det var 
så fattigt i prästgården, att de inte hade råd att hålla barnpiga, så tycktes 
det henne nu helt naturligt, att hon måste passa upp på småsyskonen. Men om 
syskonen inte voro snälla mot henne, berodde det endast därpå, att de voro vana 
vid att hon var deras piga. Det var inte lätt för dem att komma ihåg, att hon 
hade blivit upptagen i prästgården för att vara deras syster. 
Och till sist berodde det alltsammans på fattigdomen. Om far någon gång finge 
ett annat gäll, så att han bleve prost eller kyrkoherde, så skulle nog 
alltsammans bli bra. Då skulle hon åter få tillbaka den första tiden, då alla 
hade älskat henne. Å, visst skulle alltsammans en gång bli som förr! Ingrid 
kysste sina blommor. Mor hade kanske inte velat vara hård. Det var bara 
fattigdomen, som hade gjort henne så underligt elak. 
Men nu var det för övrigt så, att det inte mer gjorde henne något, hurudana de 
komme att bli mot henne. Ingenting kunde numera bedröva henne, ty nu ville hon 
alltid vara glad över att leva. Och blev det svårt någon gång mer, så skulle hon 
bara tänka på mors myrten och Lillbrors Camilla. 
Det kunde vara glädje nog att veta, att hon bars levande framåt vägen. I morse 
hade ingen trott, att hon än en gång skulle färdas i de här krökarna och 
backarna. Och doftande klöver och små fåglar, som sjöngo, och sköna, lummiga 
träd, allt detta hade varit för de levande att glädja sig åt. Det hade alls inte 
varit för henne. 
Men, som sagt, det var inte lång tid hon hade att tänka, ty om tjugu minuter var 
dalkarlen framme vid prästgården. 
Där voro endast prästfrun och pigorna hemma, just som Ingrid hade önskat. 
Prästfrun hade hela förmiddagen hållit på att rusta för begravningsmiddagen. Nu 
väntade hon, att de främmande skulle komma, och nu var också allting så gott som 
färdigt. Hon hade just varit inne i sängkammarn och pyntat sig i sin svarta 
klänning. 
Hon såg bortåt kyrkvägen, men där syntes ännu inga åkande. Då passade hon på att 
gå ut i köket än en gång och smaka på rätterna. 
Hon var ganska nöjd, ty allt hade lyckats väl, och det kan man inte låta bli att 
tycka om, även om man har sorg. I köket fanns endast en piga, och det var en, 
som hade kommit från prästfruns eget hem, så att hon tyckte, att hon kunde tala 
förtroligt med henne. 
"Jag menar, du Lisa", sade hon, "att vem som helst kunde vara belåten med ett 
sådant gravöl." 
"Jag ville, att hon kunde skåda ner till jorden och se hur ni ståtar för henne", 
sade Lisa. "Det skulle glädja henne." 
"Å", sade prästfrun, "åt mig bleve hon nog aldrig glad." 
"Hon är död nu", sade pigan, "det skall inte vara jag, som säger något om den, 
som knappast är kommen ner i jorden." 
"Jag har ofta fått höra hårda ord av min man för hennes skull", sade 
fostermodern. 
Det var så, att prästfrun behövde tala med någon om den döda. Hon hade haft 
litet samvetskval för hennes skull, och det var därför hon hade rustat till med 
en stor begravning. Hon tyckte, att samvetskvalen gärna kunde ha vikit for allt 
det besvärs skull, som hon haft för begravningen, men det hade de på intet sätt 
gjort. Och hennes man gick också och hade samvetskval och sade, att de inte hade 
låtit flickan vara som ett av deras egna barn, som de dock hade lovat, då de 
adopterade henne. Och han sade, att det hade varit bättre, att de aldrig hade 
tagit henne, då de inte hade kunnat undgå att låta henne märka, att de höllo 
mera av de egna barnen. Och nu behövde fostermodern tala med någon om flickan 
för att få veta om folk menade, att hon varit elak mot henne. 
Hon såg hur Lisa började mycket häftigt röra om i en gryta, som om hon hade 
svårt för att behärska sin harm. Det var en klok tös, som väl förstod hur hon 
skulle ställa sig in hos matmodern. 
"Man kan tycka", började Lisa, "att då man har en mor, som alltid vakar över en 
och ser till, att man skall vara hel och ren, så kunde man vilja lyda henne och 
vara henne till nöjes. Och då en far vara i ett gott prästhus och bli uppfostrad 
till bättre folk, så skulle en söka göra nytta för sig och inte bara gå och fåna 
och drömma. Jag kan undra nu hur det skulle ha gatt, om inte ni hade kommit och 
tagit er an detta fattiga barnet. Hon hade väl strukit omkring med lindansarna 
då och fått dö på gatan som ett skarn" 
Det kom en dalkarl gående över gården, en, som bar säcken på ryggen, fastän det 
var söndag. Han kom helt stilla in genom den öppna köksdörren och neg, då han 
kom in, fastän det inte var någon, som hälsade tillbaka. Både matmodern och 
pigan sågo honom, men då de märkte vem det var, brydde de sig inte om att 
avbryta samtalet. 
Prästfrun var mån om att fortsätta. Hon märkte, att hon skulle få höra just vad 
hon behövde för att lisa samvetet. 
"Det är kanske så gott, att hon är borta sade hon. 
"Det skall jag säga frun", sade pigan ivrigt, "att det tror jag pastorn också 
tycker, eller åtminstone skall han tycka det snart nog. Det blir fred i huset 
nu, skall frun få se, och det kommer att glädja honom." 
"Åja", sade fostermodern, "jag var ju tvungen att hålla emot, jag. Det skulle 
alltid kostas på henne med kläder, så att det var rent galet. Han var så mån om 
att hon skulle få lika mycket som de andra, att ibland fick hon till och med 
mer. Och det gick åt mycket till henne, som var vuxen." 
"Nu låter väl frun Greta få hennes nettelduksklänning?" 
"Ja, antingen får Greta den, eiler också tar jag den själv." 
"Inte lämnar hon mycket efter sig, stackare." 
"Ingen begär, att hon skall lämna arv efter sig", sade fostermodern. "Man skulle 
ha varit nöjd, om man hade haft ett gott ord att minnas efter henne." 
Det var endast sådant tal, som man för, då man har samvetskval och vill försvara 
sig mot dem. Det var alls intet sådant, som fostermodern verkligen menade. 
Dalkarlen bar sig åt på samma sätt, som då han kom för att sälja. En stund stod 
han och såg sig om i köket, sköt så med allra största sävlighet säcken upp på 
ett bord och lossade hängslen och remmar. Därpå såg han sig om än en gång, så 
att han inte skulle bli överfallen av katt eller hund, rätade på ryggen och 
började öppna de två läderlocken, som voro fästade med otaliga spännen och 
knutar. 
"Han skall inte bry sig om att ta upp säcken i dag", sade Lisa. "Det är söndag, 
och då vet han väl att vi inte handla?" 
Men hon frågade inte stort efter, att galningen fortfor att binda upp remmarna. 
Hon vände sig till prästfrun. Detta var ett gott tillfälle för henne att komma i 
gunst. 
"Jag vet inte en gång om hon var bra mot barnen? Jag hörde ofta, att det var 
gråt och jämmer inne i barnkammaren." 
"Sådan hon var mot deras mor, sådan var hon mot dem", sade prästfrun, "men nu 
gråta de över att hon är död, förstås." 
"De veta inte sitt eget bästa", sade pigan, "men frun kan vara viss, att om en 
månad gråter ingen mer för hennes skull." 
I detsamma vände sig båda två från spisen och sågo bort mot bordet, där 
dalkarlen stod och öppnade den stora säcken. De hade hört något ovant, något 
likt en suck eller en snyftning. Karlen slog just upp innerlocket, och ur säcken 
höjde sig den nyss begravda fosterdottern, just sådan, som då de hade lagt ned 
henne i kistan. 
Men hon var inte alldeles lik sig heller. Hon var långt mera död nu, så att 
säga, än då de lade ned henne. Då hade hon ännu haft nästan samma färg som i 
livet, nu var hon gastgrå i ansiktet, blåsvart om läpparna, och ögonen voro 
hemskt insjunkna. 
Hon sade ingenting, men stor förtvivlan stod att läsa i hennes ansikte, och 
myrtenbuketten, som hon hade fått av fostermodern, sträckte hon mot henne i 
förebrående vädjan. 
Det var inte en syn, som människor kunde uthärda. Fostermodern svimmade med ens, 
pigan stod stilla ett ögonblick, såg på dottern och på modern, därpå satte hon 
händerna för ögonen och sprang in i kökskammaren, som hon väl stängde. 
"Nej", sade hon, "det är inte till mig, hon har ärende, det behöver jag inte 
vara med om." 
Men Ingrid vände sig till dalkarlen. 
"Stäng till om mig och bär mig härifrån! Hör du! Hör du! Bär mig härifrån! Bär 
mig dit, där du tog mig!" 
Det bar så till, att dalkarlen kom att se ut. Det körde en lång rad av vagnar 
och kärror uppåt allen och in på gården. Jaså, jaså, då ville han inte stanna 
här. Det där tyckte han alls inte om. 
Ingrid kröp ihop på bottnen av säcken, frågade inte mer efter något, utan bara 
snyftade. Klaffar och lock blevo stängda om henne, hon blev åter upplyftad på 
ryggen och bortburen. De, som kommo till gravölet, skrattade gott åt Getabocken, 
som skyndade bort och neg för varje häst, som han mötte. 




Femte kapitlet
Mor Anna Stina var en gammal kvinna som bodde långt inne i skogen. Hon brukade 
komma som hjälp till prästgården, kom ned utför backarna liksom självkallad, då 
det skulle bakas eller tvättas. Det var en snäll och klok gammal en, och de voro 
goda vänner, hon och Ingrid. Så snart flickan kunde tänka en tanke, beslöt hon 
att söka hjälp hos henne. 
"Hör", sade hon till dalkarlen, "då du kommer upp till landsvägen, skall du vika 
av inåt skogen. Gå så framåt, tills du kommer till ett led! Där skall du ta av 
till vänster. Så går du återigen framåt, tills du kommer till den stora 
sandgropen. Därifrån kan du se en stuga, och dit skall du bära mig, och där 
skall jag spela för dig." 
Den skar henne i öronen, den korta och kärva ton hon tog, då hon befallde honom. 
Hon måste ju tala så för att bli lydd, det gick inte an på annat sätt. Men hon 
var just den rätta till att befalla över en annan människa, hon, som inte en 
gång hade rätt att leva! 
Hon kunde aldrig känna sig ha rätt att leva efter detta. Det var häri det 
förskräckliga låg i det, som hade hänt henne. Där hade hon gått i prästgården i 
sex år och inte kunnat göra sig så pass omtyckt, att de önskade henne kvar i 
livet. Och den, som ingen älskar, har inte rätt att leva. 
Hon skulle inte kunna säga hur hon visste, att det förhöll sig så, men det var 
väl självklart. Hon visste det därpå, att alltsedan hon hade hört, att de inte 
tyckte om henne, hade det kommit en järnhand, som fattade om hjärtat och tryckte 
ihop det för att tvinga det att stanna. Ja, det var rent av själva livet, som 
hade stängts för henne. Och i samma ögonblick, som hon hade kommit tillbaka från 
döden och känt livslusten brinna högt och dristigt inom sig, hade just det, som 
ger en lov att vara till, blivit ryckt bort ifrån henne. 
Det var värre än en dödsdom. Det var mycket grymmare än en vanlig dödsdom. Hon 
visste vad det var likt. Det var så, som då man fällde träd, inte på det vanliga 
sättet, då man bara högg av stammen, utan då man högg av dem rötterna och lät 
dem stå kvar i jorden för att självdö. Där står trädet och förstår inte varför 
det inte mer får näring och saft. Det kämpar och strävar för att leva, men 
bladen bli allt mindre, det skjuter inga nya skott, barken skrumpnar bort. Och 
det måste dö, därför att det har blivit skilt från livskällan. Så är det, det 
måste dö. 
Äntligen satte dalkarlen ned säcken på stenhällen utanför en liten stuga, som 
stod mitt i den vilda skogen. 
Stugdörren var stängd, men så snart Ingrid hade kommit upp ur säcken, letade hon 
fram nyckeln under dörrbrädet, öppnade och steg in. 
Ingrid kände noga stugan och allt, som fanns där. Det var inte första gången hon 
hade kommit dit för att få tröst. Det var inte första gången hon hade kommit upp 
till gamla Anna Stina och berättat, att hon inte kunde stå ut därhemma, att 
fostermodern var så hård mot henne, att hon inte ville vända åter till 
prästgården. 
Men varje gång hon hade kommit, hade gumman talat förstånd med henne och lugnat 
henne. Hon hade kokat henne ett förfärligt kaffe, där det inte hade funnits en 
enda böna, utan bara ärter och cikoria, men som ändå hade satt mod i henne. Och 
till sist hade hon fått henne att skratta åt alltsammans och livat upp henne så, 
att hon hade dansat vals utför skogsbackarna under hemvägen. 
Om också mor Anna Stina hade varit hemma och kokat sitt förfärliga kaffe, hade 
det väl inte hjälpt Ingrid den här gången. Men gumman var nere i prästgården på 
Ingrids begravning, ty prästfrun hade inte glömt att bjuda någon av dem, som 
dottern hade tyckt om. Det hade väl också kommit sig av hennes samvetskval. 
Men inne i gamla Anna Stinas stuga var allting sig likt. Och då Ingrid såg 
soffan med trälocket och det blankskurade bordet och katten och kaffekokarn, då 
kände hon sig visserligen inte alls tröstad eller uppmuntrad, men hon förstod, 
att hon befann sig på en plats, där hon kunde ge fritt lopp åt sin sorg. 
Det var en lisa, att här behövde hon inte tänka på annat än att gråta och jämra 
sig. 
Hon gick genast fram till soffan, kastade sig ned på trälocket och låg där och 
grät, hon visste inte hur länge. 
Dalkarlen satt utanför på stenhällen, han ville inte gärna gå in i stugan för 
kattens skull. Han väntade, att Ingrid skulle komma dit ut och spela för honom. 
Han hade tagit fram fiolen för längesedan. Då hon dröjde att komma, började han 
själv att spela. 
Han spelade milt och svagt, som han brukade. Det var med knapp nöd fiolspelet 
hördes in till flickan. 
Ingrid kände den ena rysningen efter den andra ila genom kroppen. Det var så hon 
känt det, så hon hade blivit sjuk. Hon tänkte, att hon skulle bli sjuk på nytt. 
Det vore väl också det bästa, om febern nu ville ta henne och döda henne 
riktigt. 
Då fiolspelet hördes in till henne, satte hon sig upp och såg sig omkring med 
förvildade ögon. Vem spelade? Var det hennes student? Hade han äntligen kommit 
nu? 
Hon förstod dock genast, att det måste vara dalkarlen, och hon lade sig ned igen 
med en suck. 
Hon kunde alls inte följa med vad som spelades. Men så snart hon slöt ögonen, 
tog fiolen röst av studenten. Hon hörde också vad han sade; han talade till 
hennes fostermor och försvarade Ingrid. Han talade lika vackert, som han hade 
talat till herr och fru Blomgren. Ingrid behövde så mycken kärlek, sade han. Det 
var detta hon hade saknat. Det var därför hon inte alltid hade skött sina 
sysslor, utan hade låtit drömmarna förströ sig. Men ingen kunde begripa hur hon 
skulle kunna sträva och slita för den, som älskade henne. För den skulle hon 
bära sorg och sjukdom och förakt och fattigdom. För den skulle hon bli stark som 
en jätte och tålig som en slav. 
Ingrid hörde tydligt hur han talade, och det föll lugn över henne. Javisst var 
det sant. Om bara fostermodern hade älskat henne, skulle hon fått se vad Ingrid 
hade dugt till. Men då hon inte hade tyckt om henne, så hade Ingrid varit slagen 
med vanmakt. Ja, visst var det sant. 
Feberrysningarna märkte hon inte vidare. Hon låg bara och hörde på hur studenten 
talade. 
Hon sov väl ibland, ty hon tyckte sig gång på gång ligga i graven, och då var 
det alltid studenten, som kom och lyfte upp henne ur kistan. Hon låg och 
tvistade med honom om detta. "Nu, då jag drömmer, är det du, som kommer", sade 
hon. 
"Det är alltid jag, som kommer och hjälper dig, Ingrid", sade han. "Det vet du 
väl. Jag lyfter dig ur graven, jag bär dig på mina axlar, jag spelar dig till 
ro. Det är alltid jag." 
Det, som gång på gång störde henne och väckte henne, var, att hon skulle upp och 
spela för dalkarlen. Hon reste sig flera gånger för att göra det, men hon orkade 
inte. 
Så snart hon sjönk ned på soffan, drömde hon. Hon satt hopkrupen i säcken, och 
studenten bar henne genom skogen. Det var alltid han. 
"Men det var inte du", sade hon till honom. 
"Visst var det jag", sade han och smålog åt hennes motsägelser. "Du har ju gått 
och tänkt på mig var dag i alla dessa år, då kan du väl förstå, att jag inte 
kunde låta bli att hjälpa dig i en så stor fara." 
Det fann hon ju vara alldeles självklart, och så började hon inse, att han hade 
rätt, och att det var han. 
Men det var en så oändlig sällhet i detta, att hon vaknade på nytt. Då låg 
kärleken och skälvde i hela hennes varelse. Den kunde inte ha varit mer verklig, 
om hon hade sett och talat med den allra käraste. 
"Varför kommer han aldrig i verkligheten?" sade hon halvhögt. "Varför kommer han 
bara i mina drömmar?" 
Hon vågade inte röra sig. Då skulle kärlekskänslan flyga sin kos. Det var, som 
om en skygg fågel hade satt sig på hennes skuldra, och hon var rädd att skrämma 
den. 
Om hon rörde sig, då skulle fågeln flyga och sorgen få makt med henne. 
Då hon äntligen vaknade riktigt, var det svag skymning inne i stugan. Hon måtte 
alltså ha sovit hela eftermiddagen och kvällen Vid den här tiden skymde det inte 
förrän efter klockan tio. 
Det var också slut med fiolspelet, dalkarlen hade väl gått sin väg. 
Mor Anna Stina var inte kommen än. Hon ämnade visst stanna borta hela natten. 
Det gjorde inte flickan något, hon hade inte lust för något annat än att lägga 
sig ned och sova igen. Hon var rädd för all den sorg och förtvivlan, som föll 
över henne, så fort hon vaknade. 
Men så fick hon en ny sak att fundera på. Vem hade stängt dörren, vem hade brett 
över henne mor Anna Stinas stora schal, och vem hade lagt ett stycke hårt bröd 
bredvid henne på soffan? 
Hade han gjort allt detta för henne, han, Getabocken? 
Ett ögonbIick tyckte hon sig se dröm och liv stå bredvid varandra och tävla om 
att trösta henne. Och drömmen stod solig och leende och öste ut över henne 
kärlekens lycksalighet för att uppmuntra henne. Men också det fattiga, sträva, 
hårda livet kom med en liten skärv av vänlighet för att visa, att det inte 
menade sa illa med henne, som det nyss hade sett ut. 




Sjätte kapitlet
Ingrid och mor Anna Stina kommo gående genom mörka skogen. De hade vandrat i 
fyra dagar och sovit tre nätter i fäbodar. Ingrid var trött och förbi, ansiktet 
var genomskinligt blekt, ögonen voro insjunkna och glänste av feber. Gumman Anna 
Stina kastade då och då i smyg en orolig blick på henne och bad Gud, att han 
skulle hålla uppe flickans krafter, så att hon inte måtte sjunka ned och dö på 
en mosstuva. Stundom kunde inte gumman låta bli att se sig tillbaka med en skygg 
blick. Hon hade en otrygg förnimmelse av att gamle far Död kom smygande efter 
dem genom skogen för att taga igen henne som både med gudsord och mullkastning 
hade blivit förmäld med honom. 
Gumman Anna Stina var liten och bred med ett stort, fyrkantigt ansikte, som såg 
så klokt ut, att det blev vackert av det. Hon var inte vidskeplig, hon bodde 
ensam mitt i skogen utan att frukta varken troll eller rå, men där hon gick 
bredvid Ingrid, kände hon, så visst som hade någon sagt henne det, att hon gick 
bredvid en, som inte hörde denna världen till. Det hade hon fått för sig, då hon 
hade funnit henne i sin stuga på måndagsmorgonen. 
Hon hade inte kommit hem på söndagskvällen, ty nere i prästgården hade prästfrun 
blivit farligt sjuk, och mor Anna Stina, som hade god hand med sjuka, hade 
stannat för att vaka över henne. Hela natten hade hon hört prästfrun yra om att 
Ingrid hade visat sig, men det hade gumman inte trott på. 
Och då hon äntligen hade kommit hem och fått se flickan, ville gumman genast gå 
tillbaka ned till prästgården och tala om för dem, att det inte hade varit ett 
spöke de hade sett, men då hon hade talat därom, hade lngrid blivit sådan, att 
hon inte hade vågat. Livet hade nästan fladdrat bort från henne som lågan från 
ett ljus, som haller på att slockna i starkt drag. Hon kunde ha dött lika lätt 
som en burfågel. Döden gick på rov efter flickan, det var bara att akta henne 
och fara varsamt fram, om hon skulle bli vid liv. 
Gumman visste, som sagt, knappast riktigt om Ingrid inte bara var en gengångare, 
så litet liv tvcktes hon äga. Hon lade alldeles åsido att tala förstånd med 
henne, det var bara att lyda henne i detta, att hon inte ville, att någon skulle 
få veta, att hon levde. Och så försökte gumman ställa så klokt hon kunde. Hon 
hade en syster, som tjänade som hushållerska på ett stort ställe i Dalarne, och 
hon beslöt att gå med Ingrid till henne och förmå syster Stava att ge flickan en 
plats på herrgården. Ingrid fick nöja sig med att bli en ringa tjänsteflicka. 
Det var ingen annan råd. 
De voro nu på väg till den där herrgården. Mor Anna Stina kände trakten så väl, 
att de alls inte hade behövt gå landsvägen, utan endast trampat ödsliga 
skogsstigar. Men så hade de även farit illa med sig. Deras skor voro snedgångna 
och slitna, deras klänningskjolar smutsiga och kantstötta. En liten ilsken 
grankvist hade gjort en lång rispa i Ingrids tröjärm. 
På aftonen den fjärde dagen kommo de ut på en skogsbacke, Varifrån de kunde se 
ned i en djup dal. Nere i daldjupet låg en sjö, och nära sjöstranden befann sig 
en hög ö, på vilken en vit herrgård, reste sig. Då mor Anna Stina såg 
herrgården, sade hon, att den hette Munkhyttan, och att det var där hennes 
syster tjänade. 
Däruppe i skogsbacken sökte de göra sig fina. De knöto om huvuddukarna, torkade 
skorna med mossa och tvättade sig i en skogsbäck. Och mor Anna Stina sökte lägga 
ett veck på Ingrids tröjärm, så att inte rispan skulle synas. 
Gumman suckade, då hon såg på Ingrid, och blev rent hopplös. Det var inte bara 
det, att hon såg besynnerlig ut i de kläder hon hade låna av gumman, och som 
alls inte ville passa henne. Men syster Stava skulle väl aldrig vilja ta henne i 
sin tjänst, så svag som hon såg ut. Det var som att städja en vindfläkt. Flickan 
kunde inte göra mer nytta än en sjuk fjäril. 
Så snart de voro färdiga, gingo de vidare utför berget ned mot sjön. Det var 
bara korta sträckan väg. Så kommo de in på herrgårdsområdet. 
Jo, det var en herregårdl 
Där lågo stora, vanskötta åkrar, vilka skogen höll på att växa ned i och fylla 
med träd. Där var bron, som förde över till ön, så skral, att de trodde, att den 
knappast skulle hålla, tills de hade gått över den. Där var allen, som från bron 
ledde upp till boningshuset, gräsbevuxen som en vall, och där låg ett nedblåst 
träd kvar tvärsöver vägen. 
Det var vackert tillräckligt uppe på ön, så vackert, att där väl hade kunnat 
ligga ett slott. Men i trädgården fanns inte en planterad blomma, och i den 
stora parken kvävde träden ut varandra, och svarta snokar slingrade fram på de 
gröna, dyiga vägarna. 
Mor Anna Stina blev orolig, då hon märkte förfallet, och gick och mumlade för 
sig själv: "Hur kommer detta sig? Är syster Stava död? Låter hon det se ut på 
detta sätt? Annat var det för tretti år sen, då jag sist var här. Vad i herrans 
namn går åt Stava?" Hon kunde inte tänka sig, att det kunde råda sådan oordning 
på ett ställe, där Stava fanns. 
Ingrid kom sakta och motvilligt efter henne. I samma stund hon satte foten på 
bron, hade hon märkt, att de inte bara voro två, som gingo där, utan tre. 
Det var någon, som hade kommit emot henne där och sedan vänt om och följt med 
henne. 
Ingrid hörde inga steg, men den där, som följde dem, skymtade fram alldeles 
bredvid henne. Hon kunde se, att där var någon. 
Hon blev förfärligt skrämd, ämnade bedja mor Anna Stina vända? ämnade säga, att 
här var allting så förtrollat, att hon inte vågade gå vidare. Men innan hon hann 
säga något, kom den där främmande alldeles intill henne, och hon kände igen 
honom. 
Han hade skymtat fram helt otydligt förut, nu blev han så synbar, att hon kunde 
se, att det var han, han studenten. 
Då var det inte mer spökaktigt och hemskt för henne, att han gick där. Det var 
bara härligt och högtidligt, att han kom och mötte henne. Det var, som hade han 
varit den, som hade fört hit henne och nu hade velat visa henne detta genom att 
komma och hälsa på henne. 
Han gick med henne över bron, genom allen och ända upp till boningshuset. 
Hon kunde inte låta bli att oupphörligen vända huvudet åt vänster sida. Där var 
det hon såg hans ansikte skymta fram, alldeles bredvid hennes kind. Hon såg 
knappt ett ansikte heller, bara ett outsägligt vackert leende, som kom smeksamt 
nära henne. Men vände hon huvudet helt mot det för att se det riktigt, så fanns 
det där inte. Nej, det var ingenting, som kunde låta se sig så där tydligt. Men 
så snart hon såg rakt fram igen, skymtade det fram, alldeles bredvid henne. 
Han, som följde henne, talade inte. Han gjorde ingenting annat än log, men det 
var nog för henne. Det var väl alldeles nog för att visa henne, att det fanns en 
i världen, som höll fast vid henne med öm kärlek. 
Hon kände hans närvaro som något så verkligt, att den alldeles övertygade henne 
om att han beskyddade henne och vakade över henne. Och för detta ljuva 
medvetande vek all den förtvivlan, som hennes fostermors hårda ord hade väckt 
hos henne. 
Ingrid kände sig återgiven åt livet på nytt. Hon hade rätt att leva, eftersom 
någon älskade henne. 
Och sålunda kom det sig, att hon kom in i köket på Munkhyttan med en skär rodnad 
på kinden och med en strålande glans i blicken. Helt spröd och vek och 
genomskinlig, men så vacker som en nyutslagen ros. 
Hon gick alltjämt i en dröm och visste inte mycket om var hon befann sig, men 
det, som förvånade henne så mycket, att det höll på att väcka henne, var, att 
borta vid spisen stod en ny mor Anna Stina. Stod där liten och bred med stort, 
fyrkantigt ansikte just som den andra Men varför var hon så fin i vit mössa, 
knuten med band under hakan, och i svart bombasängklänning? Ingrid var så 
svindlande oklar i huvudet, att en lång stund gick, innan hon förstod, att detta 
måste vara jungfru Stava. 
Hon kände mor Anna Stinas oroliga blickar riktade på sig och försökte rycka upp 
sig till att hälsa. Men hon kunde inte fästa någon vikt vid annat, än att han 
hade kommit till henne. 
Innanför köket fanns ett litet, litet rum med blårutiga överdrag. Dit fördes de 
in, och jungfru Stava gav dem mat och kaffe. 
Mor Anna Stina började genast ta]a om deras ärende. Hon talade mycket länge, 
sade, att hon visste, att hennes syster hade sådant anseende hos hennes nåd 
bergsrådinnan, att hon hade sig anförtrott att välja tjänare på gården. Jungfru 
Stava svarade intet, men Ingrid fick en blick, som sade så mycket, som att hon 
inte skulle ha fått ett sådant förtroende, om hon hade valt tjänstfolk, som hade 
liknat henne. 
Mor Anna Stina berömde Ingrid och sade, att hon var en bra flicka. Hon hade 
hittills haft tjänst i en prästgård, men nu, sedan hon hade blivit vuxen, hade 
hon fått lust att lära något riktigt, och då hade mor Anna Stina velat föra 
henne till en, som kunde lära henne mera än någon hon visste. 
Jungfru Stava svarade inte heller något på detta. Men hennes blickar dolde inte, 
att hon nu undrade över att den, som hade haft plats i en prästgård, inte hade 
egna kläder, utan måste låna gumman Anna Stinas. 
Gumman började tala om hur hon hade det, hur hon satt ensam i skogen, övergiven 
av alla sina egna. Och så hade denna tösungen kommit springande uppför backarna 
mången kväll och mången tidig morgon för att titta till henne. Därför hade hon 
nu tänkt och hoppats, att hon en gång skulle kunna ställa så för henne, att hon 
fick det bra. 
Jungfru Stava sade nu, att det var synd, att de hade gått så långt för att få 
plats. Om flickan vore bra, så kunde hon väl få tjäna på en herrgård i deras 
hemtrakt. 
Nu förstod mor Anna Stina, att hennes sak stod illa, och tog därför i med höga 
ord. "Här har du suttit i stor bekvämlighet och välmåga, du Stava, i all din 
tid, och jag har kämpat mig fram i stor fattigdom. Men aldrig har jag bett dig 
om något förrän i dag. Och nu vill du låta mig gå bort från dig som en 
tiggarkäring, som man ger ett mål mat och ingenting mer!" 
Jungfru Stava smålog litet, så sade hon: "Syster Anna Stina. du talar inte 
sanning med mig. Jag är också från Råglanda, och jag skulle just vilja veta i 
vilken bondstuga i den socknen det växer sådana ögon och ett sådant ansikte." 
Och hon pekade på Ingrid och fortsatte: "Det förstår jag, Anna Stina, att du kan 
vilja hjälpa den, som ser så ut, men det förstår jag inte, att du tror, att din 
syster Stava har blivit så svag till förståndet, att du kan komma och ljuga för 
henne." 
Mor Anna Stina blev så skrämd vid detta, att hon ingenting kunde säga, men 
Ingrid beslöt att förtro sig åt gumman och böriade genast med sin laga, vackra 
röst berätta sin historia. 
Och knappast hade Ingrid med ett par ord berättat om hur hon hade legat i graven 
och hur dalkarlen kom och räddade henne, förrän gamla jungfru Stava rodnade till 
och hastigt böjde sig framåt för att dölja detta. Det hade endast varat ett 
ögonblick, men det måtte dock ha betytt något gott, ty hon såg vänlig ut 
alltsedan. 
Snart började hon också fråga mycket omständliga frågor om alltsammans, framför 
allt ville hon ha reda på dåren, om Ingrid inte hade varit rädd för honom. 
"Ånej, han var inte farlig alls. Inte var han tokig", sade Ingrid, "han kunde 
både köpa och sälja. Han var endast förskrämd." 
Ingrid tyckte det var hårdast att behöva berätta vad hon hade hört fostermodern 
säga. Men hon talade om det alldeles uppriktigt, fast hon hade gråten i halsen. 
Jungfru Stava gick då fram till henne, sköt tillbaka hennes huvudduk och såg 
henne in i ögonen. Så klappade hon henne litet på kinden. "Hoppa över det där, 
om mamsell vill!" sade hon. "Det behöver jag inte veta." 
"Ja, nu får min syster och mamsell Ingrid ursäkta", sade hon därpå, "men jag 
måste bära in kaffe till hennes nåd. Jag kommer snart tillbaka och hör 
fortsättningen." 
Då hon kom åter, sade hon, att hon hade berättat för bergsrådinnan om den unga 
flickan, som hade legat i graven. Och nu ville hennes fru se henne. 
De blevo förda uppför trappan till övervåningen och in i hennes nåd 
bergsrådinnans lilla salong. 
Mor Anna Stina stannade nere vid dörren i det fina rwnmet, men Ingrid kände sig 
inte blyg. Hon gick genast fram till den gamla frun och fattade hennes hand. Hon 
hade kunnat vara blyg för andra, som hade sett långt mindre förnäma ut, men hon 
var inte blyg här i huset. Hon bara kände en oändlig lycka över att vara kommen 
hit. 
"Och detta är lilla vännen, som har varit begraven", sade bergsrådinnan och 
nickade vänligt till henne. "Vill nu lilla vännen vara snäll och berätta mig sin 
historia? Jag sitter här så ensam och hör ingenting, skall hon veta." 
Och Ingrid började på nytt att berätta. Men hon hade inte hunnit långt, innan 
hon blev avbruten. Hennes nåd gjorde alldeles som jungIru Stava. Hon steg upp, 
sköt tillbaka huvudduken och såg henne in i ögonen. "Ja, ja", sade hennes nåd, 
talande för sig själv. "Jag kan förstå detta. Jag kan förstå, att han lydde de 
ögonen." 
För första gången i sitt liv blev nu Ingrid berömd för sitt mod. Bergsrådinnan 
tyckte, att hon hade varit mycket modig, som hade vågat anförtro sig åt en dåre. 

Hon hade nog varit rädd, sade hon, men hon hade varit ändå mera rädd för att 
människor skulle få se henne, sådan som hon då såg ut. Och han var inte farlig, 
han var nästan klok, och han var så snäll. 
Hennes nåd ville veta vad han hette, men det visste inte Ingrid. Hon hade intet 
annat namn hört än Getabocken. 
Flera gånger frågade bergsrådinnan hur han brukade bära sig åt, då han kom för 
att sälja. Och hade hon inte skrattat åt honom, och tyckte hon inte, att han såg 
förfärlig ut, han, Getabocken? Det lät märkvärdigt att höra hennes nåd säga 
ordet Getabocken. Hon sade det med oändlig bitterhet, och dock sade hon det gång 
på gång. 
Nej, det tyckte inte Ingrid. Och hon skrattade inte åt olyckliga. 
Bergsrådinnan såg mera mild ut, än orden föllo sig. "Lilla vännen måtte 
verkligen förstå sig på dårar", sade hon. "Det är en stor gåva. De flesta äro 
rädda för sådana stackars människor." 
Hon hade hört Ingrid till slut och satt och grubblade. "Då nu lilla vännen inte 
har något annat hem", sade hon "så bjuder jag henne att stanna kvar hos mig. Jag 
sitter här ensam, gammal gumma, och hon skall vara mitt sällskap, och jag skall 
sörja för att hon får allt hon behöver. Är lilla vännen nöjd med detta?" 
"Det kan komma en tid", fortfor hennes nåd "då vi måste underrätta lilla vännens 
föräldrar om att hon lever, men till en början skall allt få vara, som det är, 
så att lilla vännen hinner lugna sig. Och lilla vännen skall kalla mig tant, men 
vad skall jag kalla lilla vännen?" 
"Ingrid, Ingrid Berg." 
"Ingrid", sade hennes nåd eftersinnande. "Jag skulle hellre vilja kalla dig 
något annat. Så snart du kom in här med dina stjärnögon, tänkte jag, att du 
borde heta Mignon." 
Då flickan nu förstod, att hon här skulle finna ett verkligt hem, blev det en ny 
bekräftelse för henne, att hon på något övernaturligt sätt hade blivit hitförd. 
Och hon viskade ett tack till sin osynlige beskyddare, innan hon gick för att 
tacka bergsrådinnan, jungfru Stava, mor Anna Stina. 
* 
Ingrid låg i himmelssäng, gungade på bolsterbädd, som var halvannan aln hög, 
hade tumsbred hålsöm på lakanet och sidentäcke, utsytt med svenska kronor och 
franska liljor. Sängen var bred, så att hon kunde ligga hur hon behagade, både 
längsefter och tvärsöver, och så hög, att hon gick upp till den på två 
trappsteg. Högt uppe vid taket satt en amorin och fällde ned brokiga sparlakan 
över henne, och nere på sängstolparna sutto andra amoriner och lyfte upp dem i 
festoner. 
I samma rum, där sängen stod, fanns en gammal utsvängd byrå, inlagd med 
citronträ, och ur den fick Ingrid plocka fram så mycket vitt, doftande linne, 
som hon behagade. Där fanns även ett skåp med många vackra och färgrika siden- 
och muslinsklänningar, som bara hängde och undrade vilken av dem hon skulle 
behaga ta på sig. 
Då hon vaknade om morgonen, stod bredvid henne en kaffebricka, som lyste av 
silver och gammalt ostindiskt porslin. Och varje morgon borrade hon sina små 
vita tänder djupt in i fint, vitt vetebröd och härlig mandelbakelse. Varje dag 
klädde hon sig i en lätt muslinsklänning med bakknuten fischy. Hennes hår blev 
högt uppsatt i nacken, men runtom pannan hade hon en krans av tunna 
korkskruvslockar. 
På väggen mellan fönstren hade hon en spegel med smalt glas och bred ram, där 
hon kunde se på sig själv och nicka åt bilden och fråga: "Är det du, är det 
verkligen du? Hur har du kommit hit?" 
Om dagarna, då Ingrid hade lämnat rummet med himmelssängen, brukade hon sitta i 
den fina salongen och sy tambursöm eller måla på siden, och då hon tröttnade på 
detta, knäppte hon på gitarr och sjöng små visor samt språkade med 
bergsrådinnan, som lärde henne tala franska och gjorde sig ett nöje av att 
uppfostra henne till en fin dam. 
Men ett förtrollat slott var det hon hade kommit till. Det hade hon svårt för 
att komma ifrån. Hon hade tyckt så från första stund, och det kom alltid 
tillbaka till henne. 
Ingen människa kom dit, och ingen for därifrån. I det stora huset höllos endast 
ett par rum vid makt. I de andra kom ingen. Ingen gick ut i trädgården, ingen 
skötte den. På gården funnos bara en dräng och en gammal gubbe, som högg ved. 
Och jungfru Stava hade endast två pigor, som hjälpte henne i köket och 
ladugården. 
Men det var alltid fin mat på bordet, och hennes nåd och Ingrid blevo alltid 
uppassade och klädda som fina och förnäma damer. 
Var det nu intet annat, som frodades på den gamla gården, nog var den en plats 
med god jordmån för drömmar. Och blevo inga andra växter vårdade där, så nog var 
Ingrid den, som skötte om sina drömrosor. De växte omkring henne, så snart hon 
hade en ensam stund. Då tyckte hon, att röda drömrosor bildade en tronhimmel 
över henne. 
Runtom ön, där träden lutade ned mot vattnct och sände långa grenar utåt vassen, 
och där buskar och höga träd frodades, fanns en stig, där Ingrid brukade gå. Det 
var underligt för henne att se träden fullristade med bokstäver, att se gamla 
bänkar och viloplatser och ett par fallfärdiga paviljonger, sa murkna, att hon 
inte vågade beträda dem. 
Tänk, att det här hade funnits människor, att här hade funnits liv och svärmeri 
och kärlek, att här inte alltid hade varit ett förtrollat slott! 
Härnere var förtrollningen allra starkast. Här kom det där ansiktet med leendet 
till henne. Här kunde hon gå och tacka honom, studenten, därför att han hade 
låtit henne komma hit, där hon var så lycklig, där de älskade henne och kommo 
henne att glömma hur hårda andra hade varit mot henne. 
Om det inte hade varit han, som hade styrt om det så, hade det varit omöjligt, 
att hon hade fått stanna här, alldeles omöjligt. 
Hon visste väl, att det måste vara han. Hon hade aldrig förr haft sådana vilda 
tankar, hon hade alltid tänkt på honom, men aldrig hade hon känt, att han var 
henne nära, att han hade tagit vård om henne. 
Det enda hon undrade över var när han själv skulle komma, ty komma skulle han 
nog. Det var ingen möjlighet, att han inte skulle komma hit. I de här alleerna 
hade han glömt kvar en del av sin själ. 
* 
Sommaren gick och hösten med. Det led hän mot jul. 
"Mamsell Ingrid!" sade jungfru Stava en dag med en viss hemlighetsfullhet. "Jag 
tycker, att mamsell måste veta, att unga herrn, som äger den här gården, kommer 
hem till jul. Åtminstone brukar han det", tillade hon suckande. 
"Och hennes nåd, som aldrig har nämnt, att hon har en son!" sade Ingrid. 
Men hon kände just ingen förvåning. Hon skulle snarare ha velat svara, att hon 
hade vetat detta hela tiden. 
"Ingen har nämnt något om honom för mamsell Ingrid", sade jungfru Stava, "för 
hennes| nåd har förbjudit oss att tala om honom." 
Och så ville inte jungfru Stava säga något vidare. 
Ingrid ville inte heller fråga mer. Hon var skygg nu för att få veta något 
riktigt säkert. Hon hade spänt upp sina förhoppningar så högt, att hon var rädd 
själv, att de skulle brista. Sanningen kunde vara rar att få veta, men den kunde 
ock vara bitter och föröda alla de sköna drömmarna. 
Men efter detta var han omkring henne natt och dag. Det var knappt tid för henne 
att tala med någon annan. Hon måste ständigt vara med honom. 
En dag märkte hon, att de hade skottat snön ur allen. Hon blev nästan rädd. 
Skulle han komma nu? 
Dagen därpå satt hennes nåd framme vid fönstret allt från morgonen och såg nedåt 
vägen. Ingrid satte sig längre inåt rummet. Hon vågade inte sitta vid fönstret 
för oros skull. 
"Vet Ingrid vem jag väntar i dag?" frågade bergsrådinnan plötsligt. 
Flickan nickade, hon vågade inte lita på rösten och tala. 
"Har jungfru Stava sagt dig, att min son är besynnerlig?" 
Ingrid skakade på huvudet. 
"Han är mycket besynnerlig -- -- han -- -- Jag kan inte tala om det, jag kan 
inte. Du får se själv." 
Det lät hjärtslitande. Ingrid blev också hemskt uppskakad. Vad var det här på 
gården, som gjorde allt så besynnerligt? Var det något förfärligt, som hon inte 
visste? Voro sonen och hergsrådinnan ovänner? Vad var det, vad var det? 
Ena stunden stormande glad, ena stunden i en hel frossa av tvivel! Hon fick dra 
fram hela raden av syner för att åter känna, att det måste vara han, som kom. 
Hon kunde ju alls inte säga varför hon så säkert trodde, att han just skulle 
vara sonen har i huset. Han kunde väl ock vara en annan, för allt hon visste. A 
Gud, vad det var svårt. att hon aldrig hade hört hans namn! 
Det blev en lång dag. De sutto i en enda tyst väntan till aftonen. 
Då kom drängen körande med ett lass julved, och hästen stod kvar på gården, då 
veden togs av lasset. 
"Ingrid", sade hennes nåd, häftigt befallande, "spring ner och säg till Anders, 
att han kör bort med hästen! Genast, genast!" 
Flickan sprang utför trappan och kom ner på verandan. Men kommen dit, glömde hon 
att ropa på drängen. Just bakom lasset såg hon en lång karl i vit päls med en 
stor säck på ryggen. Hon behövde inte se hur han stannade och neg och neg för 
att känna igen honom. 
"Men, men..." hon förde handen till pannan och andades djupt. Hur skulle hon 
någonsin kunna reda ut detta? Var det för den där karlens skull hennes nåd hade 
skickat ner henne? Och drängen, varför förde han undan hästen med sådan brådska? 
Och varför tog han av mössan och hälsade? Vad hade de att göra med dåren här på 
gården? 
Så kom sanningen över Ingrid, kom slående och förödande, så att hon hade kunnat 
skrika. Det var inte den älskade, som hade vakat över henne. Den där dåren var 
det. Hon hade fått stanna där, därför att hon hade talat väl om honom. För att 
hans mor hade velat fullborda en god gärning, som han hade börjat! 
Den där Getabocken, han var unga herrn. 
Men till henne skulle ingen komma, ingen hade fört henne, ingen hade väntat 
henne. Det var drömmar, hugskott, synvilla. 
Å, vad detta var bittert! Om hon bara aldrig hade väntat honom! 
Men på natten, då Ingrid låg i himmelssäng under brokiga sparlakan, drömde hon 
gång på gång, att hon såg studenten komma hem. "Det var inte du, som kom", sade 
hon då. "Visst var det jag", svarade han henne. Och i drömmen trodde hon honom. 




Sjunde kapitlet
Det var en dag i veckan efter jul. Ingrid satt vid fönstret i lilla salongen och 
sydde tambursöm. Hennes nåd satt i soffan och stickade, såsom hon nu gjorde alla 
dagar. Det var alldeles tyst i rummet. 
Den unga Hede hade varit hemma i en vecka. Under hela tiden hade Ingrid inte 
råkat honom. Han levde som en bonde även i sitt hem, sov i drängstugan och åt i 
köket. Han kom aldrig in till sin mor. 
Ingrid visste, att både bergsrådinnan och jungfru Stava väntade av henne, att 
hon skulle göra något för Hede, att hon åtminstone skulle söka förmå honom att 
stanna hemma. Och hon grämde sig över att det hade blivit henne omöjligt att 
göra vad de önskade. Hon var förtvivlad över sig själv och över den maktlöshet, 
som hade sjunkit över henne, sedan hennes förhoppningar hade fallit. 
Denna dag hade jungfru Stava just kommit in och berättat, att Hede packade sin 
ränsel för att gå. Han stannade inte ens så länge, som han brukade vid sina 
julbesök, denna gång, sade hon med en förebrående blick på Ingrid. 
Ingrid förstod allt, vad de hade väntat av henne, men hon förmådde intet. Hon 
arbetade vidare utan att säga något. 
Jungfru Stava gick, och tystnaden sjönk åter över rummet. Ingrid glömde 
alldeles, att hon inte var ensam, och plötsligen föll ett slags dvala över 
henne, varunder alla hennes sorgsna tankar ordnade sig till en fantasibild. 
Hon tänkte sig, att hon höll på att vandra igenom hela det stora boningshuset. 
Hon gick genom en massa salar och rum, hon såg dem för sig med grå 
lärftsöverdrag på möblerna, tyllklädda tavlor och ljuskronor och på golven ett 
tjockt lager av damm, som virvlade upp, då hon gick. Men till sist kom hon in i 
ett rum, där hon aldrig förr hade varit, det var ett ganska litet rum, där 
väggarna och taket voro svarta. Men då hon såg bättre efter, var inte rummet 
svartmålat, inte heller överdraget med svart tyg, utan det var så mörkt därför, 
att över tak och vägg hängde flädermus vid flädermus, hela rummet var inte annat 
än ett stort läderlappsbo. En ruta var ute i ett fönster, så att man kunde 
förstå hur djuren hade kunnat komma in i en sådan otrolig mängd, att de klädde 
hela rummet. De hängde där i orörlig vintersömn, intet enda rörde på sig, då hon 
trädde in. 
Men hon själv greps av sådan fasa vid denna syn, att hon började rysa och darra. 
Det var förfärligt med denna massa av djur, som hon så tvdligen såg hänga där. 
Alla hade de svarta vingarna svepta om sig som kappor, alla hade slagit in en 
enda lång klo i väggen och hängde på denna, sovande den mest orörliga sömn. 
Hon såg det så tydligt, att hon undrade om jungfru Stava visste om, att ett helt 
rum hade blivit inkräktat av flädermössen. 
I tankarna gick hon nu till jungfru Stava och frågade henne om hon hade varit 
inne i detta rum och sett alla djuren. 
"Visst har jag sett dem#, sade jungfru Stava. "Det är deras rum. Det vet väl 
mamsell Ingrid, att det inte finns en gammal herrgård här i landet, där det inte 
lämnas ett rum till flädermössen." 
"Aldrig har jag hört slikt förr", sade Ingrid. 
"Då mamseli har varit med så länge i världen som jag, så får hon se, att jag 
talar sanning", sade jungfru Stava. 
"Jag kan inte förstå, att man kan tåla sig med något dylikt", sade Ingrid. 
"Vi få lov", sade jungfru Stava. "De där läderlapparna äro fru Sorgs fåglar, och 
hon har befallt oss att ta emot dem här." 
Ingrid såg, att jungfru Stava inte ville tala mer om saken. och hon satte sig 
åter till sin söm, men hon kunde inte låta bli att fundera över vem fru Sorg 
kunde vara, som hade ett sådant välde här, att hon kunde tvinga jungfru Stava 
att öppna ett rum för flädermössen. 
Rätt som hon tänkte så, fick hon se en svart kursläde, dragen av svarta hästar, 
komma uppkörande till verandan. 
Hon såg jungfru Stava komma ut och niga djupt. Ur släden steg en gammal dam, som 
bar lång, svart sammetskappa med många lag av kragar över axlarna. Hon var 
krokryggig och hade svårt för att gå. Hon kunde knappast lyfta fötterna så 
mycket, att hon kunde komma uppför trappan. 
"Ingrid", sade nu bergsrådinnan och såg upp från stickningen. "Jag tyckte mig 
höra, att fru Sorg kom. Det måtte ha varit hennes klocka, som pinglade. Har du 
märkt, att hon aldrig har dombjällror på sina hästar, bara en liten, liten 
klocka? Men man hör den, man hör den! Ga nu ner i förstugan, Ingrid, och bed fru 
Sorg vara välkommen!" 
Då Ingrid kom ner i förstugan, stod fru Sorg och talade med jungfru Stava ute på 
verandan. De lade inte märke till henne. 
Ingrid såg med förvåning, att den krokryggiga gamla damen hade något gömt under 
alla sina kragar, som liknade svart krusflor. Det var mycket väl instoppat och 
undangömt. Ingrid fick se noga efter, innan hon upptäckte, att det var ett par 
stora läderlappsvingar, som hon på detta sätt försökte dölja. Flickan blev än 
mer nyfiken på fru Sorg än förut och försökte att få se hennes ansikte, men hon 
stod och såg ut över gården, så att detta var omöjligt. Det såg Ingrid dock, då 
hon sträckte upp handen mot jungfrun, att hon hade ett finger mycket längre än 
de andra, och att ytterst på detta fanns en stor, krokig klo. 
"Allting är sig likt här på gården?" sade hon. 
"Ja, nådig fru Sorg", sade jungfru Stava. 
"Ni ha inte planterat några blommor eller satt om några träd? Ni ha inte lagat 
bron eller skyfflat bort ogräset ur allen?" 
"Nej, nådig fru." 
"Det är alldeles, som det skall vara", sade den nådiga frun. "Ni ha väl inte 
vågat er på att försöka finna reda på malmådern eller att hugga undan skogen, då 
den vill växa ner i åkern?" 
"Nej, nådig fru." 
"Och inte rensat upp brunnarna?" 
"Nej, inte rensat upp brunnarna." 
"Här är ett gott ställe", sade fru Sorg, "här trivs jag bra. Om några år skall 
här vara så, att mina fåglar kunna få bo i hela huset. Ni är mycket snäll mot 
mina fåglar, jungfru. 
Jungfrun neg ödmjukt vid berömmet. 
"Hur står det annars till här på gården?" sade fru Sorg. "Hur ha ni firat jul?" 
"Vi ha firat jul på vårt vanliga sätt", sade jungfru Stava. "Hennes nåd sitter 
stilla inne och stickar dag ut och dag in, tänker bara på sonen och vet inte av, 
att det är helg. Julafton ha vi låtit gå som en annan dag. Inga gåvor och inga 
ljus." 
"Ingen gran, ingen julmat?" 
"Ingen kyrkfärd heller, nådig fru, inte en gång ljus i fönstren på julmorgonen." 

"Varför skulle fru bergsrådinnan fira Guds son, då Gud inte vill bota hennes?" 
sade fru Sorg. 
"Nej, varför skulle hon?" 
"Vi har honom hemma nu igen, tänker jag. Kanske han är bättre nu?" 
"Nej, han är inte bättre. Han är lika förskrämd." 
"Är han alltjämt som en bonde, går han inte in i rummen?" 
"Vi få honom inte in i rummen, han är rädd för hennes nåd, som nådig frun vet." 
"Han äter i köket och sover i drängstugan?" 
"Han gör så, ja." 
"Och ni vet alls inte, hur ni ska få honom bra?" 
"Ingenting veta vi, ingenting förstå vi." Fru Sorg teg ett ögonblick. Då hon 
åter talade, hade hon en skarp och hård ton i rösten. 
"Det där kan alltsammans vara mycket bra. Jungfru Stava, men jag är ändå inte 
riktigt nöjd med er." 
I detsamma vände hon sig om och såg Ingrid skarpt i ansiktet. 
Ingrid ryggade tillbaka. Fru Sorg hade ett litet, rynkigt ansikte, hopklämt 
nedtill, så att underkäken nästan inte märktes. Hon hade tänder, som liknade 
taggarna på en såg, och mycket hår på överläppen. Ögonbrynen bestodo av en enda 
tofs. Hyn var alldeles brun. 
Ingrid undrade om inte jungfru Stava såg vad hon såg. Fru Sorg var inte en 
människa. Hon var bara ett djur. 
Fru Sorg öppnade läpparna, så att tänderna glimmade fram, då hon såg Ingrid. 
"Då hon kom, den här", sade hon till jungfru Stava, "så trodde ni, att hon var 
en utsänd. Ni såg på hennes ögon, att hon var en utsänd, som skulle rädda 
honom.Hon hade hand med dårar. Nå, hur har det gått?" 
"Det har inte gått något alls. Hon har ingenting gjort." 
"Det var jag, som drog försorg om den saken", sade fru Sorg. "Det var min 
förtjänst, att ni inte talade om för henne varför hon fick stanna här. Hade hon 
vetat detta, hade hon inte gjort sig så rosenröda förhoppningar om att få råka 
den hon älskade. Hade hon inte gjort sig förhoppningar, hade hon inte känt en så 
förfärlig missräkning. Om inte missräkningen hade lamslagit henne, hade hon 
kanske kunnat göra något för den galne. Men nu har hon inte sett åt honom. Hon 
hatar honom, därför att han inte är den han skulle vara. Det är mitt verk, 
jungfru Stava, mitt verk." 
"Nådig frun förstår sin sak", sade jungfru Stava. 
Fru Sorg tog upp spetsnäsduken och torkade sina rödkantade ögon. Det tycktes 
vara en gest av förnöjelse. 
"Jungfrun behöver inte göra sig till", sade hon. "Hon tycker dock inte om, att 
jag har tagit det där rummet åt mina fåglar. Hon tycker inte om, att jag snart 
får hela huset. Det vet jag. Hon och hennes fru tänkte bedraga mig. Men nu är 
det förbi." 
"Ja", sade jungfru Stava, "nådig frun kan vara lugn. Det är förbi. Unga herrn 
går i dag. Han har packat sin ränsel, och då går han säkert. Allt, vad hennes 
nåd och jag ha gått och drömt om hela hösten, är förbi. Ingenting har blivit 
gjort. Vi trodde, att hon åtminstone skulle kunna locka honom att stanna hemma, 
men trots alla välgärningar, vi ha gjort henne, har hon ingenhng gjort för oss." 

"Ja, hon har varit dålig, jag vet det", sade fru Sorg. "Men i alla händelser bör 
hon bort nu. Det är om detta, som jag vill tala med hennes nåd." 
Fru Sorg började släpa sig uppför trappa till övervåningen på sina stapplande 
ben. För varje trappsteg lyfte hon vingarna något litet som för att få hjälp av 
dem. Hon hade helt säkert mycket hellre velat flyga. 
Ingrid följde efter henne. Hon var på ett besynnerligt sätt dragen och tjusad. 
Inte om det hade varit den skönaste kvinna i världen skulle hon ha känt en sådan 
lust att följa henne. 
Då Ingrid kom in i lilla salongen, satt fru Sorg bredvid bergsrådinnan i soffan 
och viskade förtroligt med henne, såsom vore de kära, gamla vänner. 
"Du kan väl förstå, att du inte bör behålla henne kvar hos dig", sade fru Sorg 
inställsamt. "Du, som inte kan tåla, att det växer en blomma i din trädgård, kan 
väl inte stå ut med att ha en ung flicka gående omkring i ditt hus. Det följer 
alltid något litet glädje och munterhet med en sådan, men det kan ju inte passa 
dig." 
"Nej, jag sitter just och tänker på detta." 
"Skaffa henne plats som sällskapsdam på något annat ställe, men behåll henne 
inte här!" 
Hon reste sig för att taga farväl, "Det var endast detta jag ville säga dig", 
sade hon. "Hur mår du eljest?" 
"Knivar och saxar gående inne i hjärtat hela dagen", svarade bergsrådinnan. "Jag 
lever bara med honom, så länge han är hemma. Det är värre än vanligt, vida värre 
denna gången. Jag står inte ut längre." 
Ingrid hoppade till, det var bergsrådinnans klocka, som ringde. Hon hade suttit 
och fantiserat så livligt, att hon blev förvånad, att hennes nåd var ensam, och 
att inte den svarta kursläden stod framför dörren. 
Hennes nåd hade ringt för att kalla jungfru Stava, men denna kom inte. Hon bad 
Ingrid gå ned i hennes rum för att kalla henne. 
Ingrid gick, men det lilla blårutiga rummet var tomt. Flickan ämnade då fråga i 
köket var jungfrun fanns, men innan hon öppnade dörren, hörde hon Hede tala. Hon 
blev stående, Kunde inte förmå sig att råka honom. 
Men hon sökte dock kämpa med sig själv. Han rådde inte för, att han inte hade 
varit den hon hade väntat. Hon sku]le söka göra något för honom. Hon borde förmå 
honom att bli kvar hemma. Förr hade hon inte haft sådan ovilja för honom. Han 
var ju inte så förfärlig. 
Hon böjde sig ned och såg genom nyckelhålet. 
Hede satt vid bordet och åt. Det var på samma sätt här som annorstädes. Pigorna 
glammade med honom för att få höra hans besynnerliga tal. 
De frågade honom vem han nu skulle gifta sig med. 
Hede smålog; han var mycket nöjd med att bli tillfrågad om sådant. "Hon heter 
Grålilja, vet du väl", sade han. 
Nej, pigån hade inte vetat, att hon hade ett så fint namn. 
"Nå, men var är hon hemma då?" 
"Inte har hon hem, och inte har hon gård", sade Hede. "Hon är hemma i min säck." 

Pigan sade, att det var ett rart hem, och frågade efter hennes föräldrar. 
"Inte har hon far, och inte har hon mor", sade Hede. "Hon är så fin som ett 
blomster, hon har vuxit upp i en trädgård." 
Så mycket talade han med tämlig klarhet, men så försökte han beskriva hur fager 
hans fästmö var, och då ville det inte mer reda sig för honom. Han talade en 
mängd ord, men de voro besynnerligt blandade om varandra. Man kunde inte följa 
hans tankegång, men honom själv gjorde detta talande stort nöje. Han satt och 
sken och log. 
Ingrid skyndade bort. Hon stod inte ut. Hon kunde ingenting göra för honom. Han 
var henne vedervärdig. 
Hon var inte längre än i trappan, förrän hon kände samvetskval på nytt. Här hade 
hon njutit så mycket gott, men hon ville ingenting ge igen. 
För att få makt med motviljan sökte hon i tanken förvandla Hede till en 
herreman. Hur såg han ut förr i fina kläder, med bakåtstruket hår? Hon blundade 
ett ögonblick och tänkte efter. Nej, det var omöjligt! Hon kunde inte se honom 
som någon annan än den han var. 
I samma ögonblick hade hon konturerna av ett älskat ansikte nära sig. Det 
svävade fram på vänster sida, underbart tydligt 
Denna gång log inte ansiktet. Läpparna skälvde i smärta, och ett förfärligt 
lidande var inristat i skarpa linjer vid munvinklarna. 
Ingrid stod stilla mitt i trappan och såg på det. Det var där, fladdrande och 
lätt, inte mer till att fatta och gripa än en solfläck, som faller från ett 
slipat glas i en ljuskrona, men lika synbart, lika verkligt. Hon tänkte på den 
inbillningssyn hon nyss hade haft, men detta var intet sådant. Detta var 
verklighet. 
Då hon hade sett på ansiktet en stund, började det röra läpparna, det talade, 
men hon hörde inte ett ljud. Då försökte hon se vad det sade, försökte läsa 
orden från läpparna, som döva göra, och det lyckades henne. 
"Låt mig inte gå!" sade läpparna. "Låt mig inte gå!" 
Och den ångest, varmed detta sades! Om någon hade legat för hennes fötter och 
bett henne om livet, hade det inte kunnat gripa henne djupare. Hon blev så 
upprörd, att hon darrade. Det var det mest hjärtslitande hon hade förnummit i 
hela sitt liv. Aldrig hade hon trott, att någon kunde bedja med en sådan 
ohygglig ångest. 
Gång på gång bådo läpparna: "Låt mig inte gå!" Och varje gång blev ångesten 
starkare och starkare. 
Ingrid förstod ingenting, stod endast stilla, gripen av ett obeskrivligt 
medlidande. 
Hon tyckte, att det måtte gälla mer än livet för den, som bad så, måtte gälla 
själva själens räddning. 
Läpparna rörde sig inte mer, de stodo halvöppna i slapp förtvivlan. 
Då de togo detta uttryck av slöhet, gav hon till ett utrop, tumlade ett par steg 
nedåt trappan. Hon kände igen dårens ansikte, just sådant hon nyss hade sett 
det. "Nej, nej, nej!" sade hon. "Det kan inte vara så, det får inte, det kan 
inte. Det är inte möjligt, att det är han." 
I samma stund var ansiktet borta. 
Hon satt kanske en hel timme i den kalla trappan och grät i hopplös förtvivlan. 
Men till sist kom dock hopp till henne, ljust upplyftande hopp. Hon vågade åter 
lyfta upp sitt huvud. 
Allt, som hade hänt, tydde på att hon skulle komma att rädda honom. Hon var 
ditförd fördenskull. Hon skulle få den stora, stora lyckan att rädda honom. 
Inne i lilla salongen talade hennes nåd med jungfru Stava. Det lät rörande 
ömkligt, då hon bad jungfrun, att hon skulle övertala sonen att stanna ännu ett 
par dagar. 
Jungfru Stava gjorde sig hård och sträv. "Be honom kan man nog", sade hon, "men 
hennes nåd vet, att ingen får honom att stanna längre, än han vill." 
"Vi ha ju pengar nog. Han behövde inte alls gå. Kan inte jungfru Gustava säga 
honom -- ?" 
I detsamma kom Ingrid in. Dörren öppnade sig ljudlöst för henne. Hon gled genom 
rummet med lätt, svävande gång. Ögonen glänste, som om de såge bort mot något 
härligt, avlägset. 
Då hennes nåd såg henne, drog hon ihop ögonbrynen något litet. En lust att vara 
grym i sin tur, att göra smärta i sin tur grep henne. 
"Ingrid", sade hon, "kom hit! Jag måste tala med dig om din framtid." 
Flickan hade hämtat sin gitarr och stod på väg att lämna rummet. Hon vände sig 
mot bergsrådinnan. 
"Om min framtid..." sade hon och strök sig över pannan. "Det är ju redan bestämt 
om min framtid", fortfor hon med ett litet martyrleende. Och hon gick ut ur 
rummet utan vidare. 
Bergsrådinnan och jungfru Stava sågo förvånade på varandra. De började rådpläga 
om art flickan skulle sändas. 
Men då jungfru Stava kom ned i sitt rum, satt Ingrid där och sjöng små visor och 
knäppte på gitarr. Och Hede satt mittemot henne och hörde på med solsken över 
hela ansiktet. 




Åttonde kapitlet
Alltsedan Ingrid hade känt igen Gunnar Hede i den galne, hade hon inte tanke på 
annat än att bota honom. Men det var ett tungt arbete, och alls ingen aning hade 
hon om hur hon skulle bära sig åt. 
Till en början tänkte hon blott på att förmå honom att stanna hemma. Och detta 
vann hon lätt nog. Bara för att få höra henne spela fiol eller gitarr en liten 
stund varje dag satt han nu tåligt från morgon till kväll och väntade på henne i 
jungfru Stavas rum. 
Hon tyckte, att det skulle ha varit något stort, 0m hon hade kunnat förmå honom 
att gå in i de andra rummen. Men det vågade han på intet sätt. Hon försökte att 
hålla sig instängd, sade, att han ingenting mer skulle få höra, om han inte 
komme in. Då hon hade hållit sig inne i två dagar, började han packa ränseln för 
att gå sin väg, och då måste hon ge vika. 
Han hade stor förkärlek för henne och satte henne tydligen framför alla andra, 
men han kunde inte offra henne något av sin fruktan. 
Hon bad honom lägga av pälsen och gå i en vanlig rock. Det gick han genast in 
på, men nästa dag bar han den ånyo. Då gömde hon den för honom. Så kom han i 
drängens päls, och då fick han hellre bära sin egen. 
Han var alltjämt lika rädd och mycket noga därmed, att ingen kom honom för nära. 
Inte en gång Ingrid fick sitta alldeles bredvid honom. 
En dag sade hon till honom, att nu måste han lova henne något. Han skulle låta 
bli att niga för katten. Hon bad honom inte om något så svårt, som att han inte 
skulle niga för häst och hund, men han kunde väl inte vara rädd för en liten 
katt. 
"Jo", sade han, "katten var en getabock." -- 
"Den kan ju inte vara varken bock eller get", sade hon. "Den har ju inga horn." 
Detta blev han glad åt. Det var, som om han nu äntligen hade funnit något, varpå 
han kunde skilja getter från andra djur. 
Nästa dag fick han se jungfru Stavas katt. "Den getabocken har inga horn", sade 
han och skrattade helt stolt. Han gick förbi den och satte sig i en soffa för 
att höra på Ingrids spel. Men om en liten stund blev han orolig, och han steg 
upp, gick fram till katten och neg. 
Ingrid blev rent förtvivlad. Hon tog honom i armen och ruskade honom. Han sprang 
tvärt på dörren och visade sig inte förrän nästa dag. 
"Barn, barn", sade hennes nåd, "du gör som jag, försöker som jag. Du kommer att 
skrämma honom, så att han inte mer törs se dig. Det är bättre att låta honom 
vara i fred. Vi äro nöjda, att det är, som det är, bara han stannar hemma." 
Det var intet annat att göra än att sitta och vrida sina händer i sorg över att 
den fina, älskvärda människan skulle vara bortgömd i den där galningen. 
lngrid skulle bara ha velat veta om hon inte hade blivit hitförd för annat än 
för att sitta och spela sin morfars melodier för honom. Skulle de hålla på så 
hela livet? Skulle det aldrig bli annorlunda? 
Hon brukade också berätta sagor för honom. Och mitt i en av sagorna kunde hans 
ansikte klarna, och han kunde säga henne något förunderligt fint och vackert. En 
klok skulle aldrig ha kunnat hitta på något liknande. Men mer behövdes det inte 
heller, för att modet skulle stiga hos henne, och så voro de på nytt uppe i 
dessa oändliga försök. 
* 
Det var sent en eftermiddag, och månen höll på att gå upp. På marken låg vit 
snö, på sjön grå blänkande is. Träden stodo svartbruna, och himlen var brinnande 
röd efter solnedgången. 
Ingrid ämnade sig ned till sjön för att gå på skridskor. Hon gick fram på en 
smal gångstig, som var upptrampad genom snön. Gunnar Hede kom efter henne. Det 
var något visst kuvat i hans hållning, som kom en att tänka på en hund, som 
följer efter husbonden. 
Ingrid såg trött ut. Det var ingen glans i ögonen, och hyn var gråblek. 
Där hon gick, började hon undra om dagen, som försvann, var nöjd med sig själv. 
Om det var i jubel han tände den stora, brinnande röda solnedgangen borta i 
väster. 
Hon visste med sig, hon, att inte över den här dagen och inte över någon annan 
heller hade hon kunnat tända glädjebål. Under hela den månad, som hade fått, 
sedan hon kände igen Gunnar Hede, hade hon ingenting vunnit. 
Och nu i dag kom hon i stor ångest. Det var, som skulle hon komma att förspilla 
kärleken på allt detta. Hon började glömma studenten för att bara tänka på 
sjuklingen. Allt lätt och vackert och lekande försvann från kärleken. Det var 
bara tungt, tungt allvar. 
Hon blev alldeles förtvivlad, medan hon vandrade mot sjön. Hon kände, att hon 
inte förstod vad som borde göras, kände, att hon måste uppge alltsammans. Gud, 
Gud, att ha honom där gående efter sig, stark och frisk att se på och ändå så 
hjälplöst sjuk och obotlig! 
De voro nere vid sjön, och hon satte på sig skridskorna. Hon ville förmå honom 
också att gå och band skridskor på honom, men han föll omkull, så snart han kom 
ned på isen. Han kröp i land och satte sig på en sten, och hon gick ifrån honom. 

Mitt framför stenen, där Gunnar Hede satt, låg en liten holme, som var beväxt 
med avlövad björk och asp, och bakom den strålade kvällshimlen, som alltjämt var 
lika brinnande röd. Och de fina, lätta trädkronorna höjde sig upp i detta röda 
med en sådan skönhet, att det var omöjligt att inte lägga märke därtill. 
Det brukar vara så, att det, varpå man känner igen ett ställe, är något enskilt 
drag, ty även det man känner bäst vet man inte riktigt noga hur det ser ut från 
alla håll och kanter. Och särskilt Munkhyttan kände man igen på den där lilla 
holmen. Hade man inte sett gården på många år, skulle man ändå ha känt igen den 
pa den där holmen, som nu låg och sträckte upp sina mörka trädkronor mot 
solnedgången. 
Hede satt alldeles stilla och såg på ön och på de lätta trädgrenarna och på den 
grå isen, som bredde ut sig åt alla sidor. 
Det var den allra mest välbekanta syn för honom. Det fanns ingenting på hela 
gården, som han kände så väl. Ty, som sagt, det var alltid den där ön, som drog 
blickarna till sig. Och snart satt han och såg på ön utan att tänka på det, 
såsom man gör med det man väl känner. Han satt länge och stirrade, ingenting 
störde honom, ingen människa, ingen vind, ingenting främmande. Ingrid såg han 
inte, hon hade ilat långt utåt isen. 
Det kom en sådan vila och ro över Gunnar Hede, som man endast kan känna bland 
det hemvanda. Från den lilla holmen strömmade trygghet och lugn över till honom. 
Den sövde till stillhet den eviga oro, som pinade honom. 
Hede trodde sig alltid gå bland fiender och tänkte alltid på att taga vara på 
sig själv. På många år hade han inte känt den ro, som tillät honom att glömma 
bort sig själv, men nu kom den till honom. 
Medan Gunnar Hede satt så och tänkte på just ingenting, kom han att företaga en 
helt mekanisk rörelse, såsom man gör, då man är i vanda förhållanden. Då han 
satt där med isen framför sig och skridskorna på, steg han upp och började åka 
utåt sjön. Och han tänkte lika litet på att han gjorde detta, som man tänker på 
hur man hanterar gaffel och sked, då man äter. 
Han gled åstad utåt isytan, det var det bästa tänkbara skridskoföre. Han var 
långt ute från land, innan han märkte vad han hade gjort. 
"En förträfflig is", tänkte han då, "jag undrar varför jag inte har gått här 
förut i dag. 
"Jag gick här desto mera i går", tröstade han sig. "Här får inte försummas en 
dag, så länge jag har ferier." 
Det måtte ha varit, därför att Gunnar Hede hade kommit att företaga sig något, 
som han hade brukat göra, innan han blev sjuk, som något av hans forna jag hade 
vaknat hos honom. Tankar och föreställningar, som hörde ihop med hans gamla liv, 
började tränga sig upp till medvetandet. Men på samma gång sjönko alla sådana 
tankar, som hängde samman med hans sjukdom, ned i glömska. 
Såsom han brukade, då han gick på skridskor, gjorde han en lång sväng utåt sjön 
för att kunna se förbi en vass udde. Han gjorde det omedvetet, men då han hade 
kommit förbi udden, visste han, att han svängde dit ut för att se om det var 
ljus i hans mors fönster. 
"Nu tycker hon, att det är på tiden, att jag kommer in, men hon får vänta en 
stund. Isen är för god." 
Men det var mest obestämda känslor av glädje över rörelsen och den vackra 
aftonen, som vaknade inom honom. Just en sådan månskenskväll skulle man gå på 
skridskor. Han tyckte om denna milda övergång till natt. Ljuset dröjde ännu, men 
lugnet var där redan. Allt det bästa hos natt och dag! 
Det fanns en till skridskogångare ute på isen. Det var en ung flicka. Han visste 
inte om han kände henne, men han styrde fram emot henne för att se efter. Nej, 
det var ingen bekant, men han kunde inte låta bli att säga några ord om vilken 
utmärkt is det var, då han gick förbi henne. 
Den främmande var väl en stadstös, hon var visst inte van att bli tilltalad så 
där utan vidare. Hon hade sett alldeles förskrämd ut, då han sade ett par ord 
till henne. Ja, han var också märkvärdigt utstyrd. Han hade ju full bondkostym. 
Nå, han skulle inte skrämma bort henne. Han kastade om och for utåt sjön. Isen 
var stor nog för dem båda. 
Men Ingrid hade nära nog hållit på att skrika av förvåning. Där hade han kommit 
gående, grant och elegant, armarna korslagda över bröstet, hattbrättet uppviket 
och håret tillbakakastat, så att det inte hängde framom öronen. 
Han hade talat med en bildad mans röst, nästan utan att bryta på dalmål. 
Hon gav sig inte lång tid att undra. Det bar av mot land med henne. 
Hon kom flämtande in i köket. Visste inte hur hon skulle säga det kort och 
tydligt nog. 
"Jungfru Stava, unga herrn är kommen hem!" 
Köket var tomt, både jungfrun och pigorna voro ute. Icke heller i jungfruns rum 
fanns det en människa. Ingrid rusade genom hela huset, kom in i rum, som aldrig 
någon brukade beträda. Hela tiden ropade hon: "Jungfru Stava. jungfru Stava! 
Unga herrn är kommen hem!" 
Hon var alldeles vild, stod ännu och ropade uppe på övervåningens förstuga med 
två pigor, jungfru Stava och bergsrådinnan själv omkring sig. Hon sade om 
detsamma gång på gång, alldeles för uppskakad för att kunna tiga. 
Ingen av dem misstog sig på vad hon menade. Alla fyra stodo där lika vilda som 
hon, dragen ryckande, händerna skälvande. 
Ingrid vände sig från den ena till den andra i förtvivlan. Hon skulle ju ge 
förklaringar och befallningar, men vad hade hon ämnat ge befallning om? Ack, att 
besinningen skulle svika henne! Hon såg vilt frågande på bergsrådinan. Vad var 
det, vad ville jag? 
Den gamla frun gav några befallningar med låg, darrande röst. Hon nästan 
viskade, hon. "Ljus och en brasa till unga herrns rum! Unga herrns kläder skola 
läggas fram!" 
Det var inte tid och tillfälle för jungfru Stava att yvas. Men det var dock en 
viss högdragenhet i rösten, då hon svarade: "Det är alltid eldat på unga herrns 
rum. Unga herrns kläder ligga alltid och vänta på honom." 
"Ingrid skall gå upp på sitt rum", sade hennes nåd. 
Den unga flickan gjorde alldeles tvärtemot. Hon gick in i salongen, stod där vid 
fönstret, snyftade och darrade, men visste inte om, att hon inte var tyst och 
stilla. 
Hon strök otåligt bort tårarna ur ögonen för att kunna se nedåt snöslätten, som 
utbredde sig framför huset. Bara hon inte grät, kunde intet undgå henne i detta 
skarpa månsken. Så kom han. "Där, där!" skrek hon till hennes nåd. "Han går 
raskt, han springer! Kom bara hit och se!" 
Bergsrådinnan satt stilla framför brasan. Hon rörde sig inte. Hon ansträngde sig 
att höra, såsom den andra att se. 
Hon bad Ingrid vara tyst, så att hon skulle få höra hur han gick. Ja, ja, hon 
skulle vara tyst. Hennes nåd skulle få höra hur han gick. Hon grep hårt om 
fönsterkarmen, som om detta skulle kunna hjälpa henne. "Du skall vara tyst", 
viskade hon, "så att hennes nåd kan höra hur han går." 
Hennes nåd satt framåtlutad, lyssnade av all sin själ. Hörde hon redan hans steg 
ute på gårdsplanen? Nu väntade hon nog, att han skulle ta av åt köket. Ingrid 
såg, att hennes nåd inte vågade tro annat, än att han skulle gå köksvägen. Hörde 
hon nu, att det var stora trappan som knarrade? Hörde hon, att det var dörren 
till stora förstugan, som slogs upp? Hörde hon nu med vilken fart det bar av 
uppför trappan till övervåningen? Två, tre steg i taget! Hade hans mor nu hört 
det? Detta var inga släpande bondsteg, såsom då han gick ut. 
Det var nästan en skrämsel att höra honom komma upp mot salongsdörrn. De hade 
visst skrikit båda, om han hade kommit in. 
Men han vek av, gick över förstugan bort mot sina rum. 
Bergsrådinnan sjönk tillbaka i stolen, och ögonen slöto sig. Ingrid tänkte, att 
hennes nåd skulle ha velat dö just då. 
Utan att öppna ögonen sträckte hon ut handen. Ingrid smög sig fram och tog den, 
och hon drog henne intill sig. "Mignon, Mignon", sade hon "det var ändå det 
rätta namnet." 
"Nej", fortfor hon. "Vi få inte gråta nu. Vi få inte tala om detta nu. Tag dig 
en pall och sitt här vid brasan! Vi skola lugna oss, min lilla vän. Vi skola 
tala om något annat. Vi måste vara alldeles lugna, då han kommer." 
Hede kom in om en halvtimme. Då stod te på bordet, och det brann ljus i kronan. 
Han var verkligen omklädd, såg ut som en herreman. Ingrid och bergsrådinnan 
tryckte varandras händer mycket hårt. 
De hade suttit och övat sig i att se honom komma. Det var omöjligt att tänka ut 
vad han skulle säga eller göra, sade hennes nåd. Han var alltid oberäknelig. Men 
de två skulle i alla händelser vara lugna. 
Ingrid hade också verkligen blivit lugn. En stor, stor känsla av sällhet hade 
gripit henne, och detta stillade hennes oro. Hon blev som en, den där färdas upp 
mot himmelens salighet. Hon vilade sorglös i famnen på änglar, som buro henne 
uppåt, uppåt. 
Men hos Hedes märktes ingen förvirring. "Jag kommer bara in", sade han, "för att 
säga, att jag har fått en så svår huvudvärk, att jag måste gå och lägga mig 
genast. Jag kände den redan nere på isen." 
Bergsrådinnan svarade inte något på detta. Det var så enkelt, men hon hade inte 
kunnat ana det. Hon behövde åtminstone en sekund för att kunna sätta sig in i 
att han ingenting visste om sin sjukdom, att han levde någonstädes i det 
förgångna. 
"Men kanske kunde jag ändå först få en kopp te?" sade han och såg litet förvånad 
ut över tystnaden. 
Bergsrådinnan kom fram till tebrickan. Han såg på henne. "Har mamma gråtit, 
mamma är så tyst?" 
"Vi ha suttit och talat om en ledsam historia, jag och min unga vän här", sade 
hennes nåd och visade på Ingrid. 
"Ack, förlåt!" sade han. "Jag såg inte, att här var främmande." 
Den unga flickan kom fram i ljusskenet, så vacker, som den måtte vara, som vet, 
att himmelens portar i nästa ögonblick skola öppna sig för henne. 
Han hälsade litet stelt. Han visste tydligen inte vem han hade framför sig. 
Bergsrådinnan presenterade. 
Han såg flyktigt på Ingrid. 
"Jag såg mamsell Berg nyss nere på isen", sade han. 
Han visste ingenting om henne, hade aldrig förr talat med henne. 




Nionde kapitlet
Nu kom där en liten lycklig tid. Det var visst inte så, att Gunnar Hede var 
frisk, men hans närmaste voro nog lyckliga att kunna inbilla sig, att han stod 
på väg att bli det. Hans minne var till en stor del borta, han hade ingen reda 
så långa tider av sitt liv, han kunde inte spela fiol, hans kunskaper voro 
nästan försvunna, och hans tankekraft var även mycket svag, så att han inte 
gärna ville varken läsa eller skriva. Men han var dock mvcket bättre: han var 
inte förskrämd, han tyckte om sin mor, han hade återtagit herremans skick och 
herremans vanor. Man kunde förstå, att bergsrådinnan och hela hennes hus skulle 
vara i hänförelse. 
Det var ett stralande humör på Hede: han var glädje och jubel hela dagen, 
grubblade aldrig, gled förbi allt, som han inte kunde begripa, talade aldrig om 
något, som fordrade tankeansträngning, men talade muntert och livligt. 
Han roade sig mest med kroppsrörelse. Han tog Ingrid med sig ut på 
kälkbacksåkning och skridskoturer, han sade inte mycket till henne. men hon hade 
roligt av att få följa med. Han var vänlig mot Ingrid, som mot alla, men inte 
det ringaste kär i henne. 
Han grubblade mycket ofta på fästmön, varför hon inte skrev och dylikt. Men det 
bekymret gled också av honom om en liten stund. Han slog genast ifrån sig alla 
bedrövliga tankar. 
Ingrid tänkte, att bra kunde han väl inte bli på detta sätt. Han måste en gång 
tvingas till att tänka, till att se in i sig själv, som han nu inte vågade. Men 
hon tordes inte tvinga honom därtill, varken hon eller någon annan. Om han kunde 
komma till att tycka litet om henne, tänkte hon, att hon skulle våga det. 
Hon tyckte, att de nu för det första allesammans kunde behöva litet lycka. 
* 
Det hände just vid den tiden, att det dog ett litet barn i Råglanda prästgård, 
där Ingrid hade blivit uppfostrad. Och så skulle dödgrävaren göra i ordning en 
grav åt det. 
Karlen grävde graven helt nära platsen, där han förra sommaren hade kastat upp 
grav för Ingrid. Och då han hade kommit några fot ned i jorden, råkade han 
blotta ett hörn av hennes kista. 
Dödgrävaren kunde inte låta bli att småle litet för sig själv. Det var inte 
utan, att han hade hört, att den döda, som låg i den där kistan, skulle ha gått 
igen. Hon skulle ha hunnit med redan på begravningsdagen att skruva lös 
kistlocket, stiga upp ur graven och visa sig i prästgården. Nå, prästfrun var 
inte så väl tåld just, sockenborna hade tyckt om att ha något sådant att berätta 
om henne. 
Dödgrävaren tänkte, att om bara folk visste hur väl förvarade de döda lågo här 
nere i jorden och hur väl kistlocken... 
Han måste avbryta mitt i tankegången. På det hörnet, som han just hade fått 
fram, låg locket litet snett, och en skruv var inte tillskruvad. 
Han sade ingenting, tänkte ingenting heller, men för en stund höll han upp med 
grävningen och visslade igenom hela Värmlands regementes revelj, ty han hade 
varit soldat. 
Så tänkte han då, att det var bäst att gå igenom den här saken ordentligt. Det 
gick inte an för en dödgrävare att ha några tankar om de döda, som kunde komma 
igen och bli mäktiga i mörka höstnätter. I all hast grävde han undan mer jord. 
Så började han hamra på kistan med skoveln. 
Kistan svarade alldeles tydligt, att den var tom, tom, tom. 
En halvtimme senare stod dödgrävaren i prästgården. Där blev ett gissande och 
ett undrande. Så mycket kunde alla förstå, som att flickan hade varit i 
dalkarlens säck. Men vart hon sedan hade tagit vägen? 
Mor Anna Stina stod vid bakugnen i prästgården och skötte brödgräddningen, ty 
det skulle ju bakas nu till det nya gravölet. En lång stund stod hon och hörde 
på allt detta talande, utan att säga ett ord. Hon bara skötte om, att bakelsen 
inte skulle bli bränd, tog plåtarna ut och in i vart ögonblick och var 
livsfarlig att komma nära för den långa ugnsspadens skull. Men rätt som det var, 
lade hon av sig köksförklädet, torkade svett och sot nödtorfteligen ur ansiktet 
och var inne hos pastorn, nästan innan hon själv visste hur det hade gått till. 
Det var just inte underligt efter allt detta, att en dag i mars en liten, röd 
prästgårdssläde, bemålad med gröna tulpaner, och en liten, röd prästgårdshäst 
stannade utanför trappan till Munkhyttan. 
Hon måste nu naturligtvis följa med hem till mor, hon Ingrid. Pastorn hade 
kommit för att hämta henne. Han sade inte mycket om att de voro glada, att hon 
levde, och sådant. Men man kunde se på honom, att han var storligen förnöjd. Han 
hade aldrig kunnat förlåta sig, att de inte hade varit goda nog mot 
fosterdottern, och nu strålade han av lycka över att få börja om med henne och 
göra det bra den här gången. 
Det sades intet ord om det, varför hon hade rymt bort. Sådant var ju ingenting 
att gräva fram och pina sig med så där långt efteråt. Men Ingrid förstod, att 
prästfrun hade haft en svår tid och hade varit plågad av samvetskval, samt att 
de ville ha henne åter för att få vara goda mot henne. Hon förstod, att hon 
nästan var tvungen att resa till prästgården för att visa, att hon inte bar agg 
mot fosterföräldrarna. 
Alla tyckte, att det var naturligt, att hon följde med hem på en vecka eller 
två. Och varför skulle hon inte? Hon kunde inte skylla på att hon behövdes, där 
hon var. Nog kunde hon stanna borta ett par veckor, utan att det skedde Gunnar 
Hede någon skada. Det var tungt för henne, men det var nog bäst, att hon reste, 
då alla tycktes önska det. 
Det kan nog hända, att hon hade velat, att de skulle ha bett henne stanna. Hon 
satte sig i släden med den känslan, att bergsrådinnan eller jungfru Stava skulle 
komma att lyfta henne ur den och bära henne in igen. Det var rent omöjligt att 
fatta, att hon åkte nedåt allen, att hon for in i skogen, och att Munkhyttan 
försvann bakom henne. 
Men om det nu var så, att de av ren godhet inte hade velat hålla henne kvar? De 
kunde törhända tro, att ungdom och livslust ville bort från ensamheten på 
Munkhyttan. De kunde tro, att hon hade tröttnat vid att vara dårvakterska. Hon 
lyfte handen och ville fatta i tömmen för att vända hästen. Det föll henne in 
nu, då hon var en mil från gården, att det var fördenskull de hade låtit henne 
fara. Hon skulle ha velat vända om och fråga dem. 
Det var som att gå och leta sig fram i villande skog att gå mellan all denna 
stora stumheten, som omgav henne. Inte gav någon människa henne svar eller råd. 
Lika mycket svar fick hon av tall och gran och ekorre och berguv som av 
människor. 
* 
Det kunde just vara detsamma hur hon hade det hemma i prästgården. Hon hade det 
mycket bra, trodde hon, men det gjorde, som sagt, detsamma. Hade hon fått vara i 
slott och förtrollande lustgård, hade det ock varit ett. Det finns ingen bädd så 
mjuk, att den ger hugnad åt den, som längtar. 
I början bad hon varje dag så ödmjukt hon förmådde, att de skulle låta henne 
resa tillbaka, sedan hon hade haft denna stora glädjen att än en gång få se mor 
och syskonen. Men då var det rent ohjälpligt med väglaget. Hon fick ge sig till 
tåls, tills tjälen hade gått ur jorden. Det stod väl inte för livet, att hon kom 
tillbaka till det där stället. 
Det var svårt för Ingrid att förstå varför det retade folk, då hon sade, att hon 
ville fara tillbaka dit bort till Hedes. Det var så med far och nor och med alla 
andra i socknen också. Man fick nog inte längta till något ställe i världen, då 
man var i Råglanda. 
Hon fann snart, att det var bäst, att hon alls inte talade om sin resa. Det kom 
så oändligt med hinder fram, så snart hon nämnde den. Det var inte nog för dem, 
att vägen ännu var lika usel. De satte upp gärdesgård och mur och vallgrav 
omkring henne. Hon skulle sticka täcken, väva väv och plantera i drivbänk. Och 
inte kunde hon vilja fara från den stora födelsedagsfirningen i prostgården! 
Inte kunde hon resa, förrän Karin Landberg hade firat bröllop! 
Det var intet annat, som återstod för henne, än att lyfta upp händerna mot 
vårhimlen och bedja den skynda på med sitt arbete. Bara bedja om solsken och 
värme, bara tigga den hulda solen, att hon ville lägga sig vinn om den långa 
gränsskogen, sända in små, stickande strålar mellan granarna och smälta snön 
under dem. Kära, kära, gjorde just detsamma om någon snö bleve smält i dalen, 
bara det bleve bart på bergen, bara skogsstigarna blevo gångbara, bara 
fäbodflickorna flyttade in i hyddorna sina, bara myrarna bleve upptorkade, bara 
den vägen bleve gångbar, som var hälften så kort som landsvägen. 
Ingrid visste vem det var, som inte skulle vänta på skjuts eller tigga 
skjutspengar, bara skogsvägen bleve gångbar. Hon visste vem som då skulle draga 
bort från prästgården en ljus natt, visste vem som skulle göra detta utan att 
begära lov av en enda människa. 
Hon trodde, att hon hade väntat på våren förr. Det var ju något, som tillhörde 
alla människor, att vänta på våren. Men nu visste Ingrid, att hon aldrig förr 
hade längtat efter den. Ånej, ånej, hon ville inte kalla det där andra för 
längtan! 
Förr hade hon väntat på gröna löv och sippor och trastsång och gökrop. Men detta 
var barnslighet och ingenting annat. Den längtade inte efter våren, som bara 
tänkte på det, som var vackert. Man skulle ta upp och kyssa den första 
jordtorvan, som stack fram ur snön. Man skulle plocka det första skrumpna 
nässelbladet, bara för att få bränna in i skinnet, att nu var det vår. 
Alla människor voro innerligt hulda mot henne. Men fast hon ingenting sade, satt 
den tron kvar i dem, att hon alltid tänkte på att få resa. "Jag kan inte förstå 
varför du vill tillbaka till det där stället och vakta den galne", sade Karin 
Landberg en dag. Det var, som om hon hade kunnat läsa Ingrids tankar. "Asch, hon 
har slagit det ur hågen nu!" sade prästfrun, innan flickan hann svara. 
Då Karin var gången, sade prästfrun: "Folk undrar på det där, att du vill resa 
från oss." Ingrid teg, hon. "Man säger, att då Hede blev bättre, var han 
törhända sådan, att du blev kär i honom." -- "Ånej, inte sedan han blev bättre"; 
sade Ingrid, och hon blev skrattlysten. "Ja, hur som helst, kan han inte vara 
något att gifta sig med", sade fostermodern. "Far och jag ha talat om det, och 
vi mena, att det är bättre för dig, att du stannar hos oss." -- "Det är då 
snällt av er, att ni vill ha mig kvar", sade Ingrid. Och hon var nog rörd över 
att de nu ville vara så goda mot henne. 
De trodde henne inte, hur undergiven hon blev. Hon kunde inte veta vad det var 
för en stjärna, där de läste hennes längtan. Nu hade ju fostermodern sagt henne, 
att hon inte fick fara dit igen. Men prästfrun kunde inte låta sig nöja med 
detta. 
"De kunde ju skriva efter dig, om de behövde dig därborta", sade hon. 
Återigen blev Ingrid skrattlysten. Det vore väl det underligaste av allt, om det 
komme brev ifrån ett trollslott. Hon undrade om fostermodern trodde, att 
bergakungen skrev efter den bergtagna, då hon glömde sig kvar hos sin moder. 
Men om fostermodern hade vetat hur många bud hon fick! Det skulle nog ha gjort 
henne huvudyr. 
Det kom bud i drömmar om natten, och det kom bud i syner om dagen. Han lät 
Ingrid vetat att han behövde henne. Han var så sjuk, så sjuk. 
Hon visste, att han höll på att bli tokig på nytt, och att hon måste komma till 
honom. Om någon hade sagt henne det, skulle hon genast ha svarat, att hon redan 
visste det. 
De stora stjärnögonen klickade allt längre och längre bort. Det var väl inte 
lätt att tro, att hon skulle bli lugnt och vackert sittande hemma för den, som 
jämt såg den blicken. 
Det är väl inte heller så svårt att se på en människa, om hon trivs eller 
längtar. Det behövs bara, att man ser en liten glimt av lycka i ögonen, då hon 
kommer in från arbetet, eller då hon sätter sig ned vid brasan. Men i Ingrids 
ögon sågs ingen glimt av lycka, utom då hon såg bergbäcken, som kom neddansande 
ur skogen, överfull av vatten. Det var ju den, som banade väg för henne. 
Det föll sig en gång så, att Ingrid satt ensam med Karin Landberg, och då 
började hon berätta henne om sitt liv borta på Munkhyttan. Karin hade blivit 
helt förskräckt. Hur hade Ingrid kunnat stå ut med något sådant? 
Hon skulle, som sagt, gifta sig, Karin Landberg. Och hon var nu på den punkten, 
att hon inte kunde tala om något annat än sin fästman. Ingenting visste hon, som 
han inte hade lärt henne, ingenting kunde hon företa sig, om hon inte fick fråga 
honom. 
Det föll henne in, att Olov hade sagt ett ord i den här frågan, som hon kunde 
använda för att avskräcka Ingrid, ifall det skulle vara så, att hon hade börjat 
tycka om den galne. Och så började hon berätta för henne hur tokig den där Hede 
verkligen hade varit. Ty Olov hade talat om, att då han hade varit på marknaden 
förra hösten, hade ett par herrar sagt, att Getabocken visst inte vore tokig. 
Han bara låtsade vara det för att locka till sig kunder. Men Olov hade påstått, 
att han var tokig. För att bevisa det hade han gått bort till kreaturstorget och 
köpt en liten usel get. Och visst var han tokig. Olov hade bara behövt ställa 
geten framför honom på disken, där han hade haft sina knivar utlagda, för att 
han skulle löpa ifrån både säck och varor. Och alla hade skrattat så förfärligt 
vid att se hur rädd han blev. Och inte var det möjligt, att Ingrid kunde bry sig 
om en, som hade varit så tokig. 
Det var törhända oförsiktigt av Karin Landberg, att hon inte såg upp till 
Ingrids ansikte, medan hon berättade denna historia. Om hon hade sett hur 
ögonbrynen drogo ihop sig på henne, hade hon kanske blivit varnad. 
"Och du vill gifta dig med den, som har gjort något sådant!" sade Ingrid. "Jag 
tror det vore bättre att gifta sig med själva Getabocken." 
Och detta var sagt av Ingrid i så full och tydlig mening, och det var så 
besynnerligt, att Ingrid, som var så mild, ville säga något så hårt, att det 
riktigt skar sig in i hjärtat hos Karin. Hon var orolig sedan i flera dagar, att 
inte Olov skulle vara den hon ville, att han skulle vara. Det förbittrade 
alldeles Karins liv, ända tills hon tog sig för att berätta Olov hela saken, och 
då var han nog huld att trösta och lugna henne. 
Det är inte ett lätt göra att vänta in våren i Värmland. Man kan ha det soligt 
och varmt på kvällen och ändå finna marken vit av snö nästa morgon. 
Krusbärsbuskar och gräsmattor bli nog gröna, men björkskogen står kal och liksom 
envisas att inte vilja slå ut. 
Vid pingst var det vår i dalen, men inte hade det hulpit något med Ingrids 
böner. Inte en enda fäbodjänta var utflyttad till skogen, inte ett kärr var 
uttorkat, ingen möjlighet var det att komma fram på skogsvägen. 
Pingstdagen var Ingrid i kyrkan och fostermodern också. Det var en så stor 
helgdag, att de fingo åka i vagn. Ingrid hade tyckt mycket om förr i världen att 
komma inkörande i fullt språng på kyrkplanen, medan de, som stodo utmed 
stengärdesgården och vid vägkanten, togo av hatten och hälsade, och de, som 
stodo mitt i vägen, kastade sig undan med ett par långa språng, såsom vore de 
alldeles överväldigade. Men nuförtiden gladde hon sig åt ingenting. "Längtan tar 
bort doften hos rosen och glansen hos fullmånen", säger ordspråket. 
Men Ingrid tyckte om det hon fick höra i kyrkan. Det var gott att höra, att 
lärjungarna blevo tröstade i sin längtan genom ett glädjens under. Hon tyckte om 
detta, att Jesus tänkte på att trösta dem, som voro så rent förbi av att längta 
efter honom. 
Medan Ingrid och alla andra sutto i kyrkan, kom en lång dalkarl gående på vägen. 
Han gick i päls och hade den tunga kramsäcken på ryggen, såsom en, den där inte 
kan skilja på vinter och sommar, på vardag och helg. Han gick inte in i kyrkan, 
utan smög med stort bekymmer förbi hästarna, som voro bundna vid vägskranket, in 
på kyrkogården. 
Där satte han sig på en grav och tänkte på alla de döda. som ännu sovo, och på 
en död, som hade vaknat till liv. Han satt kvar där ännu, då folket gick ut ur 
kyrkan. 
Karin Landbergs Olov var en av de första, som kommo ut, och då han råkade kasta 
en blick bortåt kyrkogården, fick han syn på dalkarlen. Det kan vara svårt att 
säga om det var nyfikenhet eller något annat, som drev honom, men han gick bort 
för att tala med den där karlen. Han ville se om det var möjligt, att han, som 
skulle vara botad, hade blivit vansinnig på nytt. 
Och det var nog möjligt. Han berättade genast för den unga fästmannen, att han 
satt där för att vänta på en, som hette Gravlilja. Hon skulle komma och spela 
för honom. Hon kunde spela så, att solen dansade och stjärnorna gingo i ring. 
Då sade Karin Landbergs Olov till dalkarlen, att den han väntade stod borta på 
kyrkplanen. Bara han reste sig upp, kunde han se henne, där hon stod. Hon skulle 
nog bli glad att få råka honom. 
Prästfrun och Ingrid skulle just sätta sig upp i vagnen, då en lång dalkarl 
skyndade mot dem. Han kom med god fart, trots alla hästar, som han måste niga 
för, och han vinkade ivrigt med handen åt den unga flickan. 
Och så snart Ingrid fick se honom, blev hon stående helt stilla. Hon skulle inte 
ha kunnat säga om hon blev mest glad över att se honom, eller förtvivlad över 
att han hade blivit tokig på nytt. Hon bara glömde allt annat i världen. 
Och ögonen började stråla på henne. I den stunden såg hon säkert ingenting av 
den fattiga, eländiga människan. Hon kände väl bara närvaron av den fina själen, 
som hon hade längtat sig sjuk efter. 
Det stod fullt av kyrkfolk runtom, och de måste alla se på henne. Ingen kunde 
taga sina blickar ifrån hennes ansikte. Hon rörde sig inte för att gå emot 
honom, hon stod bara stilla och väntade honom. Men de, som sågo hur hon strålade 
av lycka, ville nästan tro, att det var någon stor och härlig människa, som kom 
emot henne, och inte en dåre. 
De sade sedan, att det nästan hade sett ut, som om det hade funnits ett samband 
mellan hans och hennes själ, ett hemligt samband, som hade legat så djupt under 
medvetandet, att inte människoförstånd kunde nå fram till det. 
Men då Hede var endast ett par steg från Ingrid, grep hennes fostermor om henne 
med ett raskt tag, lyfte upp henne och satte henne i vagnen. Hon ville inte ha 
något möte mellan de där två här på kyrkplanen i så mycket folks åsyn. Och så 
snart de voro uppe i vagnen, satte drängen hästarna i fyrsprång. 
Det ljöd ett par gräsliga, vilda rop efter dem. Prästfrun satt och tackade Gud, 
att hon hade fått flickan upp i vagnen. 
Det hade inte lidit långt fram på eftermiddagen, förrän en bonde kom till 
prästgården för att tala med prästen. Han kom för att tala om den tokiga 
dalkarlen. Han hade blivit alldeles galen nu, de hade måst binda honom. Vad 
rådde nu pastorn? Vad skulle de göra av honom? 
Pastorn hade intet annat råd, än att de skulle föra honom hem. Han berättade 
bonden vem han var och var han bodde. 
Senare på kvällen talade han om allt detta för Ingrid. Det var säkrast att låta 
henne veta sanningen, så att hon skulle låta förståndet råda. 
Men då natten kom, insåg hon, att hon inte hade tid att längre vänta på våren. 
Hon gav sig av, fattig tös, för att gå landsvägen till Munkhyttan. Hon skulle 
väl komma fram på den ock, fastän hon visste, att den var dubbelt så lång som 
skogsstigen. 




Tionde kapitlet
Det var en annandag pingst på eftermiddagcn. Ingrid kom gående framåt 
landsvägen. Det var en ljus trakt: små, låga berg och små holmar av björkskog 
mellan åkrarna och stundom mitt i dem. Det var blommor på rönn och hägg, ljusa, 
kådiga blad på asparna, landsvägsdikena voro fulla av klart, sorlande vatten, 
som kom de nytvättade stenarna på bottnen att glittra och glänsa. 
Ingrid gick och sörjde över honom, som hade blivit tokig på nytt, undrade om hon 
skulle kunna göra något för honom, undrade om det skulle gagna något, att hon på 
detta sätt hade gett sig av hemifrån. 
Hon var hungrig och trött, skorna började redan gå sönder. Hon tänkte, att hon 
gjorde bäst att vända. Hon skulle nog aldrig komma fram. 
Hon blev allt mer och mer bedrövad, ju längre hon vandrade. Hon kunde inte låta 
bli att tänka, att det inte lönade stort, att hon kom nu, sedan han hade blivit 
fullt tokig. Det var väl alldeles för sent, rent hopplöst att kunna göra något 
numera. 
Men så snart hon tänkte på att vända, såg hon Hedes ansikte tätt bredvid sin 
kind, såsom hon hade sett det ofta förr. Då fick hon nytt hopp, trodde, att han 
kallade på henne, fick en stark visshet och förtröstan om att hon nog skulle 
kunna bota honom. 
Just då Ingrid höjde upp huvudet och såg en smula mindre bedrövad ut, kom hon i 
möte med ett besynnerligt sällskap. 
Där kom en liten häst, som drog en liten kärra, och på kärran satt en tjock 
madam och bredvid den gick en mager, sliten karl med långa mustascher. 
Härute på landsbygden, där ingen förstod sig på konstnärskap, lade alltid herr 
och fru Blomgren an på att se ut som enkelt, borgerligt folk. Den lilla kärra, 
som de körde omkring med, var väl överhöljd. Ingen kunde ana, att den inte 
innehöll annat än fyrverkeripjäser och trolleriapparater och 
dockteatermarionetter. 
Ingen kunde veta, att den tjocka gumman, som satt högt uppe på lasset och såg ut 
som en välbärgad borgannadam, var för detta miss Viola, som en gång hade flugit 
genom luften, eller att karlen, som gick, och som var så lik en avskedad soldat, 
var densamme herr Blomgren, som stundom brukade bryta vandringens enformighet 
med att slå volt över hästen och buktala med trastar och siskor, som sjöngo 
träden vid vägen, så att de blevo rent galna. 
Hästen var en liten, liten en, som hade brukat draga en karusell, och därför 
aldrig ville gå, om han inte hörde musik. Fru Blomgren satt därför oftast uppe 
på kärran och spelade munklaver, men sa snart de mötte någon, stoppade hon det i 
fickan, så att man inte skulle förstå, att de voro sådant där konstnärsfolk, som 
ingen på landsbygden har någon respekt for. På det sättet kommo de inte särdeles 
raskt fram, men de hade inte heller någon brådska. 
Den blinde fiolspelaren måste vandra en liten hit efter de andra för att inte 
förråda, att han hörde till sällskapet. Denne blinde hade en liten hund till 
förare; det var honom förbjudet att låta leda sig av ett barn. Det skulle 
ständigt ha påmint herr och fru Blomgren om en liten flicka, som hette Ingrid. 
Det skulle ha varit alltför smärtsamt. 
Och nu voro alla dessa ute på landet för varans skull. Ty hur god förtjänst de 
än hade kunnat ha inne i städerna så måste herr och fru Blomgren ut på landet 
vid denna tiden på året. Det var konstnärsfolk, herr och fru Blomgren. 
De kände inte igen Ingrid, och hon gick först förbi dem utan att hälsa, ty hon 
hade bråttom och var rädd att bli uppehållen. Men hon tänkte strax, att detta 
var fult och hjärtlöst och vände tillbaka. 
Om Ingrid hade kunnat bli glad då, skulle hon väl ha blivit det vid att se de 
gamla människornas glädje över mötet. Och det blev ett långt samtal på den 
förfärligaste rotvälska. Den lilla hästen vände huvudet gång på gång för att se 
efter om karusellen hade gått sönder. 
Märkvärdigt nog var det Ingrid, som talade mest. De gamla sågo ju genast, att 
hon hade gått och gråtit, och de blevo så bekymrade däröver, att hon blev 
tvungen att berätta dem alla sina öden och äventyr. 
Men det var lisa för Ingrid att få berätta, ty de gamla hade sitt eget sätt att 
taga allting. De klappade händer, då hon berättade hur hon hade kommit upp ur 
graven, och då hon talade om hur hon hade skrämt prästfrun. 
De smekte henne och berömde henne, därför att hon hade gått bort från 
prästgården: Ingenting, som var tungt och bekymmersamt, fanns till för dem, utan 
allting var lätt och förhoppningsfullt. 
De hade just inga mått för att mäta verkligheten, därför voro de så oåtkomliga 
för dess strävhet. De jämförde allt de hörde med dockteaterpjäser och 
pantomimer. Litet sorg och elände satte man ju också in i pantomimen, men det 
var endast för att höja effekten. Och naturligtvis skulle allting sluta bra. 
Allting slutade bra i pantomimerna. 
Det var något smittosamt i så mycken hoppfullhet. Ingrid visste, att de inte 
alls förstodo hur stor hennes olycka var, men det var dock uppmuntrande att höra 
dem. 
Men Ingrid fick också verklig hjälp av dem. De talade om, att de hade ätit 
middag på Torsåkers gästgivargård för en stund sedan, och just då de hade stigit 
upp från bordet, hade några bönder kommit körande till gästgivargården med en 
dåre. Fru Blomgren tålde inte se dårar och hade därför genast velat resa sin 
väg, och herr Blomgren hade lytt henne. Men tänk, om detta skulle vara Ingrids 
dåre! Och inte förr hade de sagt detta, än Ingrid sade, att det nog vore 
troligt, och ville lämna dem. 
Men herr Blomgren frågade då sin fru på sitt högtidliga sätt om de inte vore ute 
endast och allenast för vårens skull, och om det inte gjorde dem detsamma vart 
de foro, och gamla fru Blomgren frågade lika patetiskt tillbaka om han hade 
trott, att hon skulle överge deras älskade Ingrid, innan hon hade nått sin 
lyckas hamn. 
Så blev karusellhästen vänd, och det blev besvärligare att samtala, därför att 
munklaveret måste börja spela. Så snart fru Blomgren ville säga något, måste hon 
lämna instrumentet till herr Blomgren, och då herr Blomgren ville tala, lämnade 
han det åter till sin fru. Och den lilla hästen stannade för varje gång klaveret 
gick från mun till mun. 
Hela tiden hade de bara tröstande saker att säga Ingrid. De togo fram alla 
sagor, som de hade sett uppföras på dockteatern. De tröstade henne med Törnrosa, 
de tröstade henne med Askungen. De tröstade henne med alla sagor i världen. 
Herr och fru Blomgren betraktade Ingrid, då de nu sågo, att hennes ögon började 
tindra upp något litet. "Konstnärsögon!" sade de och nickade förnöjda till 
varandra. "Vad var det vi sade? Konstnärsögon!" 
På något outrannsakligt sätt hade de funnit ut, att Ingrid hade kommit att bli 
en av deras, en av konstnärsfolket. De tyckte, att hon spelade med i ett drama. 
Det var en triumf för deras gamla dagar. 
De färdades framåt så raskt de kunde. Det gamla paret var endast oroligt, att 
Ingrids dåre inte skulle vara kvar på gästgivargården. 
Men han var kvar där, och än värre var det, att ingen visste hur man skulle få 
honom därifrån. 
De båda Råglandabönderna, som hade kommit med honom, hade fört in honom i ett av 
gästrummen och stängt in honom där, medan de väntade på häst. Då de lämnade 
honom, hade han varit säkert bakbunden, men hur han så burit sig åt, hade han 
lyckats vrida lös händerna ur repet, och då man hade kommit för att hämta honom, 
hade han stått fri och ledig och i fullt raseri gripit en stol som tillhygge för 
att slå till. Man hade endast haft att skynda ut och bomma igen dörren om honom. 
Nu gingo bönderna och väntade på att gästgivarn och hans drängar skulle komma 
hem, så att de skulle bli manstarka nog för att binda honom på nytt. 
Det hopp, som de gamla vännerna hade väckt hos Ingrid, blev dock inte utsläckt. 
Hon förstod, att Hede var sämre än någonsin, men hon hoppades ändå. Det var inte 
deras sagor, det var deras stora kärleksfullhet, som hade kommit henne att 
stråla upp. 
Hon bad, att hon skulle bli insläppt till Hede. Hon sade, att hon kände honom 
och att han inte skulle göra henne något. Men bönderna svarade, att de inte voro 
galna, de också. Han därinne skulle slå ihjäl vem som helst, som komme in till 
honom och inte kunde försvara sig. 
Ingrid satt en lång stund tyst och eftersinnade. Hon tänkte på hur underbart det 
var, att hon just i dag skulle råka herr och fru Blomgren. Det måtte väl vara 
någon mening med detta. De skulle inte ha kommit i hennes väg, om det inte varit 
någon mening med det. 
Och Ingrid började tänka över hur Hede hade blivit bra förra gången. Kunde hon 
inte även nu få honom att göra något, som skulle påminna honom om något gammalt, 
som skulle föra honom bort från galmanstankarna? Hon grubblade och grubblade. 
* 
Herr och fru Blomgren sutto på en bänk utanför gästgivargården och sågo mer 
olyckliga ut, än någon hade trott vara möjligt. De voro nästan färdiga att 
gråta. 
Då kom hon fram till dem, hon, Ingridsbarnet, och log mot dem så, som endast hon 
kunde det, och smekte deras gamla rynkiga kinder och bad dem, att de skulle göra 
henne den stora glädjen att få åse en föreställning, sådan hon fick vara med om 
varje dag förr i världen. Det skulle vara en så stor tröst för henne. 
Nå, de sade nej först, ty de voro just inte i sitt glada konstnärslynne, men då 
hon hade kostat på dem ännu ett par leenden, kunde de inte stå emot henne. Och 
de gingo ut till lasset och packade upp sina trikådräkter. 
Då de voro färdiga, och då den blinde hade blivit tillkallad. valde Ingrid plats 
för föreställningen. Hon ville inte, att de skulle visa sig på gårdsplanen, utan 
förde dem in i gästgivargårdens trädgård. Ty det fanns en trädgård vid 
gästgivargården. Det mesta var nog nakna kryddsängar, där ännu ingenting hade 
kom upp, men här och där stod ett blommande äppelträd. Och Ingrid sade, att hon 
ville se dem uppträda just under ett av de blommande äppelträden. 
Ett par drängar och pigor kommo springande, då de hörde fiolen, så att de fingo 
en smula publik. Men det bar dock emot för herr och fru Blomgren att uppträda. 
Ingrid begärde för mycket av dem. De voro alldeles för bedrövade. 
Och en olycka var det, att Ingrid hade fört dem över till trädgårdssidan. Det 
var ditåt gästrumsfönstret vette, och det hade hon väl inte tänkt på. Fru 
Blomgren var nära att springa sin väg, då hon hörde ett fönster häftigt öppnas i 
ett av gästrummen. Tänk, om dåren skulle ha hört musiken, och tänk, om han 
skulle hoppa ut genom fönstret och komma ned till dem! 
Men fru Blomgren lugnade sig, då hon såg ve1n som stod i fönstret. Det var en 
ung man med angenämt yttre. Han var i skjortärmarna, men alldeles ordentligt 
klädd för övrigt. Blicken var lugn, läpparna smålogo, och med handen strök han 
håret upp ur pannan. 
Herr Blomgren arbetade och var så inne i föreställningen, att han ingenting 
märkte. Fru Blomgren, som inte hade annat att göra än att kasta slängkyssar, 
kunde ge akt på allting. 
Var det inte märkvärdigt hur detta Ingridsbarnet med ens hade strålat upp? 
Ögonen lyste på henne som aldrig förr, och ansiktet hade blivit så vitt, att det 
riktigt sken. Och all den där strålglansen vände sig mot honom däruppe i 
fönstret. 
Han besinnade sig inte länge, han steg upp på fönsterbrädet och hoppade ned till 
dem. Och han kom fram till den blinde och bad att få låna hans fiol. 
Och Ingrid tog genast fiolen från den blinde och räckte den till den främmande. 
"Nu skall det vara valsen ur Friskytten", sade hon. 
Så började den främrnande spela, och Ingrid smålog, men på samma gång så hon så 
övernaturlig ut, att fru Blomgren trodde, att flickan skulle upplösa sig till en 
solstråle och flyga bort från dem. 
Men då fru Blomgren hörde den främmande spela, kände hon igen honom. "Jaså", 
sade hon för sig själv, " jaså. Det är ändå han. Jaså, det var därför hon ville 
se oss gamla människor uppträda." 
* 
Gunnar Hede. som hade gått inne på sitt rum och varit ss ond, att han hade haft 
lust att slå ihjäl någon, hade sålurlda fått höra en blind spela utanför sitt 
fönster. Och detta hade återfört honom till en scen ur hans förflutna liv. 
Han började undra var hans egen fiol kunde vara och han kom ihåg, att Ålin hade 
burit bort den, och nu återstod intet annat för honom än att söka få låna den 
blindes för att kunna spela sig till ro. Han var så hemskt upprörd. 
Och så snart han hade fått den blindes fiol i sin hand, började han spela. Det 
föll honom inte in, att han inte skulle kunna spela. Han hade inte en aning om 
att han under flera år endast hade kunnat utföra ett par små fattiga melodier. 
Han var alldeles fången i att han var i Uppsa]a utanför huset med vildvinet. Och 
han väntade sig att konstberidarna skulle börja dansa, såsom de hade gjort förra 
gången. 
Hede sökte spela med större liv för att tvinga dem härtill, men hans fingrar 
voro stela och ovilliga, stråken ville inte riktigt lyda honom. Han ansträngde 
sig så, att svettdropparna framträdde på hans panna. Slutligen kom han dock in 
på den rätta låten den, som de hade dansat efter förra gången. Han spelade den 
så lockande, så förledande, att det riktigt kunde smälta hjärtat. 
Men de gamla akrobaterna började inte dansa. Det var längesedan de råkade Hede i 
Uppsa]a. De kommo inte ihåg hur de hade blivit tjusade den gången. De hade inte 
en aning om vad han väntade sig av dem. 
Hede vände ögonen mot Ingrid för att få en förklaring, varför inte 
konstberidarna dansade. I samma stund han såg hennes ögon, så överjordiskt 
strålande, som de voro då, blev han så förvånad, att han upphörde att spela. 
Han stod där ett ögonblick och såg sig om i kretsen. Det var underliga, oroliga 
blickar, som de alla fäste pa honom. 
Det var omöjligt att spela, då människorna stirrade på detta sätt. Han gick helt 
enkelt ifrån dem. Han såg en flock blommande äppelträd långt nere i trädgården. 
Dit gick han. 
Han såg nog, att ingenting gick ihop med den föreställningen han nyss hade haft, 
att Ålin hade stängt in honom, och att han var i Uppsala. Trädgården var för 
stor, och huset var inte klätt med rött vinlöv. Nej, detta kunde inte vara 
Uppsala. 
Men han brydde sig inte mycket om var han var. Han tyckte, att han inte hade 
spelat på århundraden och nu hade han fått fatt på en fiol. Nu skulle han spela. 

Han lade fiolen upp till kinden och började. Men återigen hindrades han av 
fingrarnas stela rörelser. Han kunde endast utföra de allra enklaste saker. 
"Här blir verkligen att börja om från början", sade han. Och han smålog och 
började spela en liten menuett. Det var det första han lärt sig. Far hade spelat 
före, och han hade spelat efter, tagit ut efter gehör. Han såg med ens hela 
scenen för sig. Och han hörde orden: "Lilla prinsen skulle dansa, men han bröt 
sin lilla fot." 
Han försökte sedan med flera små danser. De där hade han spelat som skolpojke. 
Han hade blivit anmodad att komma till flickpensionen och spela vid elevernas 
dansövningar. Han såg de små flickorna hoppa och svänga runt och hörde 
danslärarinnan trampa takten. 
Han började nu bli djärvare. Han spelade första stämman i en fiolkvartett av 
Mozart. Då han hade lärt in den, hade han varit gymnasist i Falun. Det hade 
varit så, att några gamla herrar hade övat in kvartetten för en konsert. Men 
första fiolen hade blivit sjuk, och han hade fått övertaga stämman, så ung han 
var. Han hade inte varit litet stolt då. 
Gunnar Hede tänkte egentligen inte på annat än att komma till rätta med sina 
fingrar, då han spelade dessa barnsliga övningar. Men snart märkte han, att det 
skedde något underbart med honom. 
Han hade en tydlig förnimmelse av att inne i hans hjärna befann sig ett stort 
mörker, som skymde bort hans forntid. Så snart han sökte påminna sig en sak, var 
det som att försöka leta reda på något inne i ett mörkt rum. Men då han spelade, 
vek en del mörker bort. Utan att han hade tänkt på det, hade mörkret vikit så, 
att han nu kunde komma ihåg barndomsår och skoltid. 
Nu beslöt han att låta fiolen leda sig, kanske den skulle kunna driva bort allt 
mörkret. 
Och det blev så: för varje stycke han spelade vek det skymmande mörkret en 
smula. Fiolen förde honom fram genom år efter år, väckte honom till minne av 
studier, av vänner, av nöjen. Mörkret stod tätt framför honom, men då han gick 
emot det, väpnad med fiolen, vek det steg för steg. Ibland såg han sig tillbaka, 
liksom för att se om det slöt sig bakom honom. Men bakom honom var klar dag. 
Fiolen kom in på en rad duetter, som skulle spelas av klaver och fiol. Han 
spelade blott ett par takter av vardera. Men mörkret vek ett stort stycke: han 
kom ihåg fästmön, förlovningstiden. 
Han skulle ha veiat dröja vid detta, men det var ännu mycket mörker kvar att 
spela bort. Han hade inte tid. 
Han kom in på en psalmmelodi. Han hade hört den en gång, då han hade varit 
bedrövad. Han kom ihåg, att han hade suttit i en lantkyrka, då han hade hört 
den, men varför hade han varit bedrövad? Därför att han gick som fattig 
handlande genom bygden med varor. Det var ett hårt liv. Det var tungt att 
minnas. 
Stråken for fram som en virvelvind över strängarna, och åter rämnade ett stort 
stycke mörker. Nu såg han storskogen, de nedsnöade djuren, de märkvärdiga 
figurer, som drivorna bildade över dem. Han mindes resan till fästmön, kom ihåg 
hur hon hade brutit förlovningen. Alltsammans detta klarnade på en gång för 
honom. Han kände just inte sorg eller glädje vid något han kom ihåg. Det viktiga 
var, att han mindes. Bara detta var ett oändligt välbehag. 
Efter detta stannade stråken liksom av sig själv. Den ville inte föra honom 
vidare. Och dock var där annat, mycket annat han måste minnas. Ännu stod mörkret 
som en fast mur framför honom. 
Han tvingade stråken att gå vidare. Och den spelade två små obetydliga melodier, 
de allra tarvligaste han någonsin hade hört. Hur hade hans stråke lärt något 
dylikt? 
Mörkret vek inte en smula för dessa melodier. De lärde honom egentligen 
ingenting. Men ur dem växte upp en ångest, sådan han aldrig förr visste sig ha 
erfarit. En vanvettig, förfärlig skräck, själens, de fallna andarnas orimliga 
fasa. 
Han upphörde att spela, han stod inte ut. vad var det i dessa melodier, vad var 
det? 
Mörkret vek inte alls för dem, och det ohyggliga var, att han tyckte, att så 
snart han inte gick emot mörkret med fiolen och drev det framför sig, så kom det 
svepande emot honom och ville omsluta honom. 
Han hade stått och spelat med halvslutna ögon, nu lyfte han ögonlocken och såg 
ut i verklighetens värld. Då fick han syn på Ingrid, som hade stått där och hört 
på honom hela tiden. 
Så frågade han henne, inte i hopp om svar, bara för att kunna hålla tillbaka 
mörkret ett ögonblick. 
"När spelade jag det här sist?" 
Men Ingrid stod där skälvande. Hon stod med sitt beslut fattat. Hur det än gick, 
skulle han nu få veta sanningen. Hur det än gick, skulle hon säga honom den. 
Och rädd var hon, men modig i alla fall och oändligt beslutsam. Han skulle inte 
undgå henne nu. Han skulle inte få glida bort ifrån henne. 
Men trots allt detta mod, så vågade hon inte säga Hede rent ut, att detta var de 
melodier han hade brukat spela, medan han var tokig, utan hon kringgick frågan. 
"Du brukade spela detta hemma på Munkhyttan i vinter", sade hon. 
Det var många hemligheter omkring Hede. varför sade den flickan du till honom? 
Hon var inte av folket, hon bar håret på herrskapsmaner, högt uppsatt och krusat 
i små lockar. Klänningen var hemvävd, men hon bar en fin spetsfischy om halsen. 
Hyn var vit, och händerna voro små. Det fina ansiktet med de stora, drömmande 
ögonen tycktes inte kunna tillhöra en bondflicka. Hedes minne kunde på intet 
sätt säga honom något om henne. Varför sade hon då du till honom? Hur visste 
hon, att han hade spelat detta i sitt hem? 
"Vad heter du?" sade han. "Vem är du?" 
"Jag är Ingrid, som du såg i Uppsala för många år sedan och tröstade, därför att 
hon inte kunde lära sig att dansa på lina." 
Detta gick tillbaka till det förflutna, som redan hade ljusnat för Hede. Han kom 
väl ihåg henne . 
"Vad du har blivit stor och vacker, Ingrid!" sade han. "Och vad du har blivit 
fin! Vad du har för en präktig brosch!" Han hade suttit och sett på hennes 
brosch länge nu. Han tyckte sig känna igen den, den var så lik. en brosch av 
emalj och pärlor, som hade tillhört hans mor. 
Flickan svarade också genast: "Jag har fått broschen av din mor. Du har nog sett 
den förr." 
Nu lade Gunnar Hede fiolen ifrån sig och kom fram ti]l Ingrid. Han frågade med 
stor häftighet: 
"Hur är det möjligt? Hur kan du bära hennes brosch? Varför vet jag inte om, att 
du känner min mor?" 
Ingrid blev förskräckt, grå i ansiktet av förfäran. Hon visste redan vad nästa 
fråga skulle bliva. 
"Jag vet ingenting, Ingrid. Jag vet inte varför jag är här. Jag vet inte varför 
du är här. Varför vet jag det inte?" 
"Ånej, fråga mig inte!" Hon drog sig undan och höll upp händerna liksom till 
skydd. 
"Vill du inte säga det?" 
"Fråga inte, fråga inte!" 
Han tog henne hårt om handleden för att tvinga fram sanningen. "Säg det bara! 
Jag är ju vid mina sinnens fulla bruk. Varför är det saker, som jag inte minns?" 

Hon märkte något vilt och hotande inne i hans ögon. Han visste nu redan vad hon 
skulle komma att säga honom. Men hon kände, att det var en omöjlig sak att säga 
en människa, att hon hade varit tokig. Det var vida svårare, än hon hade trott. 
Omöjligt var det, omöjligt. 
"Säg det!" upprepade han. Men hon hörde på rösten, att han inte ville höra det. 
Han skulle kunna slå ihjäl henne, om hon sade det. 
Då anropade hon all sin kärlek och såg Gunnar Hede rätt i ögonen och sade: 
"Du har inte varit rätt klok." 
"Inte på länge kanske?" 
"Jag vet inte riktigt. Inte på tre, fyra år..." 
"Varit splitter galen, du?" 
"Nej då, nej då! Du har köpt och sålt och stått på marknader." 
"Hur var jag galen då?" 
"Du var rädd." 
"För vem var jag rädd?" 
"För djur..." 
"För getter kanske?" 
"Ja. mest för getter." 
Hede hade stått och hållit hårt om hennes handled hela tiden. Nu slängde han 
handen ifrån sig, riktigt slängde den. Han vände sig ifrån Ingrid, rasande vred, 
som hade hon lömskt berättat honom ett illvilligt förtal. 
Men den känslan vek för annat, som upprörde honom än djupare. Så klart, som hade 
det varit målat, såg han för sina ogon en lång dalkarl, böjd under en ofantlig 
säck. Han ämnar sig in i en bondstuga, men en liten ömklig hund kommer ut mot 
honom. Han stannar, niger och niger och vågar inte gå in, förrän en karl 
skrattande kommer ut ur stugan och kör undan hunden. 
Då han såg detta, kom den förfärliga ångesten åter till honom. 
Under denna ångest försvann synen, men nu kommo röster. Man skriker och ropar 
runtom honom. Man skrattar, skymforden ljuda tätt och högt. Det är gälla 
barnröster, som skrika allra mest grymt och förfärande. Det är ett ord, ett 
namn, som kommer igen, som skrikes, ropas, viskas, väses i öronen på honom: 
"Getabocken! Getabocken!" 
Och allt detta gällde honom, Gunnar Hede! Detta hade han levat i. -- Han kände 
vid full sans densamma onämnbara skräck han hade burit på som vansinnig. Men nu 
var det inte skräck för något utomstående, nu var han rädd för sig själv. 
"Detta är jag. Detta har varit jag", sade han och vred händerna. I nästa 
ögonblick låg han på knä framför en liten bänk, lutade sig över den och grät, 
grät. 
"Och detta har varit jag!" Han jämrade sig mellan snyftningarna. Detta har varit 
jag!" 
Kunde han ha mod att bära den tanken? En beledd, utskrattad dåre! "Å, låt mig 
bli tokig igen!" sade han och slog hårt i bänken. "En människa kan inte stå ut." 

Han höll andan ett ögonblick. Mörkret kom emot honom som en anropad frälsare. 
Det kom svepande emot honom, som en dimma kommer. Han fick ett småleende över 
läpparna. Han kunde känna hur hans drag blevo slappa, hur han återfick 
galmansblicken. 
Men detta var bättre. Det andra var inte till att bära och uthärda. Utpekad, 
utskrattad, hånad, galen! Nej, bättre att bli det på nytt och inte veta det. Vad 
skulle han tillbaka i livet? Alla måste avsky honom. 
Mörkret svepte om honom med de första, lätta, drivande slöjspetsarna. 
Ingrid stod där, såg och hörde all hans ångest och visste inte annat, än att 
allt snart skulle vara förlorat på nytt. Hon såg så väl, att galenskapen höll på 
att ta igen honom. 
Och hon var alldeles förskrämd, allt mod var borta. Men innan han blev tokig på 
nytt och på nytt så rädd, att ingen fick komma honom nära, ville hon åtminstone 
ta farväl av honom och av all sin lycka. 
Hede kände hur Ingrid kom och lade sig på knä bredvid honom, lade armen om hans 
hals, kinden mot hans kind och kysste honom. 
Hon höll sig inte för god att komma nära honom, dåren, höll sig inte för god att 
kyssa honom! 
Det hördes ett svagt väsande inne i mörkret. De fladdrande dunstflikarna veko 
undan och tycktes då vara ormhuvuden, som hade varit riktade mot honom, och som 
väste av vrede över att de inte hade fått bita honom. 
"Inte ta det så illa!" sade Ingrid. "Inte ta det så illa! Ingen tänker på det 
där andra, bara du blir frisk." 
"Jag vill bli tokig på nytt", sade han. "Jag kan inte bära detta. Jag kan inte 
gå och tänka på hurudan jag har varit." 
"Det kan du visst", sade Ingrid. 
"Ingen kan glömma det", klagade han. "Jag var så förfärlig. Ingen kan tycka om 
mig." 
"Jag tycker om dig", sade hon. 
Han såg upp tvivlande. "Du kysste mig för att jag inte skulle bli tokig igen. Du 
har medlidande med mig." 
"Jag kan nog kyssa dig än en gång, jag", sade hon. 
"Ja, du säger så nu, därför att jag behöver höra det." 
"Behöver du höra, att någon tycker om dig?" 
"Om jag behöver? Gud, om jag behöver? Å, barn då!" sade han och ryckte sig lös 
från henne, "hur skall jag kunna stå ut, då jag vet, att varenda människa skall 
tänka, så snart hon ser mig: Den där har varit galen. Den där gick och neg för 
hundar och kattor." 
Det kom ett nytt anfall över honom. Han låg och grät med ansiktet i händerna. 
"Det är bättre att bli tokig igen. Jag hör dem ropa åt mig, och jag ser mig 
själv. Och det är ångest, ångest, ångest..." 
Men då brast tålamodet hos Ingrid. 
"Ja, det är rätt", ropade hon, "bli tokig på nytt, du! Det är just karlaktigt 
att bli tokig för att slippa litet ångest." 
Hon satt och bet i läpparna, kämpande med gråten, och då hon inte kunde få fram 
orden fort nog, tog hon honom i armen och skakade honom. 
Hon var förbittrad, utom sig av vrede, därför att han ville undfly henne på 
nytt, därför att han inte stred och kämpade. 
"Vad bryr du dig om mig, vad bryr du dig om din mor? Bli tokig du, då får du det 
lugnt!" 
Hon skakade honom ännu en gång. 
'För att slippa ångest', säger du. Men det är ingen ångest för den, som har 
väntat på dig i hela sitt liv, att du aldrig kommer! Om du hade hjärta för någon 
annan än dig själv, kunde du väl stå en strid med ditt onda och bli frisk. Men 
du har inte hjärta för någon." 
"Du kan komma så vackert och rörande, du, i syner och drömmar och bedja om 
hjälp, men i verkligheten vill du ingen hjälp ha. Du bara inbillar dig, att ditt 
lidande är det tyngsta på jorden. Men det finns väl andra, som ha haft det värre 
än du." 
Hede blickade upp äntligen och såg henne fullt och djupt in i ansiktet. Inte var 
hon vacker då just. Tårarna strömmade, och det ryckte kring munnen av att hon 
kämpade fram orden mellan snyftningarna. 
Men det var vackert för honom att se henne så vild. Det kom ett besynnerligt 
lugn över honom och en stor, ödmjuk tacksamhet. Här var det något stort och 
härligt, som hade kommit till honom just i hans förfall. Måtte vara stor kärlek 
detta, stor kärlek. 
Han satt och klagade över sin uselhet, och så stod kärleken där och klappade på 
dörren. Det var inte bara så, att han skulle bli tåld, om han komme åter till 
livet. Inte bara så, att folk skulle nätt och jämnt kunna låta bli att skratta 
åt honom. 
Här var verkligen en, som älskade honom, som längtade efter honom. Hon tålade 
mycket hårt till honom, men han hörde kärleken skälva i varje ord. Han tyckte, 
att hon bjöd honom troner och kungariken. 
Hon sade honom, att medan han hade varit tokig, hade han frälst hennes liv. Han 
hade väckt henne från döden, fört henne, skyddat henne. Men det var inte nog för 
henne. Hon ville äga honom själv. 
Då hon kysste honom, hade han känt, att en ljuvlig balsam lades på hans sjuka 
själ, men han hade ännu inte vågat tro, att det var kärlek, som drev henne. Men 
på hennes vrede och hennes tårar kunde han inte tvivla. Han var älskad, han, 
stackars förfärliga människa, han, stackars vidunder. 
Och inför den stora, ödmjuka sällhet, som detta väckte hos Hede, vek det sista 
mörkret. Det for undan som en tung, rasslande gardin, och han såg tydligt 
framför sig det förskräckelsens rike han hade genomvandrat. Men därinne mötte 
han också Ingrid, där lyfte han upp henne ur graven, där spelade han för henne i 
skogskojan, där arbetade hon med honom för att bota honom. 
Men inte blott minnet av henne kom åter. På samma gång vaknade de känslor hon 
förut hade ingivit honom. Han genomströmmades av kärlek. Han erfor samma 
glödande åtrå, som han hade känt på kyrkplanen i Råglanda, då hon hade blivit 
bortryckt från honom. 
I förskräckelsens rike, i den stora öknen, hade det dock vuxit en blomma, som 
hade tröstat honom med doft och med fägring. Och nu kände han hur kärleken hade 
blivit beståndande. Den vilda ökenväxten hade låtit föra sig in i livets 
lustgård och slog rot och växte och frodades. Och då han kände detta, visste 
han, att han var räddad, att mörkret hade funnit sin överman. 
Ingrid hade tystnat. Hon var trött som efter ett tungt arbete, men hon var också 
lugn, som skulle hon ha utfört det på bästa sätt. Hon visste, att hon hade 
segern i händerna. 
Hede bröt äntligen tystnaden. 
"Jag lovar dig, att jag skall härda ut", sade han. 
"Tack!" sade hon. 
Det blev inte mer talat just då. Hede tyckte sig inte kunna säga henne hur han 
älskade henne. Det kunde inte sägas med ord, bara visas var dag och var stund 
genom hela det långa livet. 
